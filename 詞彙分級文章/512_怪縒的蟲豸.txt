512 怪縒的蟲豸

有一句話講：
Ū tsi̍t kù uē kóng: 

「蟲豸嘛是一世人。」
“Thâng-thuā mā sī tsi̍t-sì-lâng.”

意思是講，
 Ì-sù sī kóng, 

蟲豸雖然下賤，
thâng-thuā sui-jiân hā-tsiān, 

嘛是一條性命，
mā sī tsi̍t tiâu sènn-miā, 

咱人愛珍惜性命。
lán lâng ài tin-sioh sènn-miā. 

對這句話共看起來，
Tuì tsit kù uē kā khuànn--khí-lâi, 

咱是將蟲豸看做下等動物，
lán sī tsiong thâng-thuā khuànn-tsò hā-tíng tōng-bu̍t, 

就無認真去了解。
tō bô jīn-tsin khì liáu-kái. 

其實，
Kî-si̍t, 

蟲豸的種類非常濟，
thâng-thuā ê tsióng-luī hui-siông tsē, 

性質嘛真奇怪，
sìng-tsit mā tsin kî-kuài, 

會當講蟲豸就是怪縒。
ē-tàng kóng thâng-thuā tō sī kuài-tsua̍h.




我這馬就來講怪縒的水司公，
Guá tsit-má tō lâi kóng kuài-tsua̍h ê tsuí-sai-kong, 

這種動物華語叫做#『豉蟲』#，
tsit tsióng tōng-bu̍t Huâ-gí kiò-tsò #‘豉蟲’#, 

這是因為伊一身烏烏，
tse sī in-uī i tsi̍t sin oo-oo, 

看起來親像烏豆豉仔。
khuànn--khí-lâi tshin-tshiūnn oo-tāu-sīnn-á. 

伊的怪縒就是伊佇水面踅玲瑯，
I ê kuài-tsua̍h tō sī i tī tsuí-bīn se̍h-lin-long, 

踅無停，
se̍h bô thîng, 

嘛因為按呢，
mā in-uī án-ne, 

咱的話才共伊叫做水司公，
lán ê uē tsiah kā i kiò-tsò tsuí-sai-kong, 

專門佇水面做司公戲的司公。
tsuan-bûn tī tsuí-bīn tsò sai-kong-hì ê sai-kong.




這是按怎講咧？
Tse sī án-tsuánn kóng --leh? 

咱想看覓咧，
Lán siūnn khuànn-māi --leh, 

無論是大戲、歌仔戲抑是司公戲，
bô-lūn sī tuā-hì, kua-á-hì ia̍h-sī sai-kong-hì, 

拄開演的時攏是鑼鼓齊鳴，
tú khai-ián ê sî lóng sī lô-kóo tsê bîng, 

鬧熱tshī-tshā，
lāu-jia̍t tshī-tshā, 

佇這陣主角入場。
tī tsit tsūn tsú-kak ji̍p-tiûnn. 

伊入場就先佇台頂踅圓箍仔，
I ji̍p-tiûnn tō sing tī tâi-tíng se̍h înn-khoo-á, 

踏四角，
ta̍h sì-kak, 

向四方位的觀眾招呼，
hiòng sì hong-uī ê kuan-tsiòng tsio-hoo, 

漸漸鑼鼓聲較恬矣，
tsiām-tsiām lô-kóo siann khah tiām --ah, 

伊嘛停步落了，
i mā thîng-pōo lo̍h liáu, 

唱一條曲調，
tshiùnn tsi̍t tiâu khik-tiāu, 

閣自我介紹一番，
koh tsū-ngóo kài-siāu it-huan,

按呢就開演囉。
án-ne tō khai-ián --looh.




就是按呢，
Tō sī án-ne, 

佇舞台頂踅圓箍仔是開戲的套頭，
tī bú-tâi-tíng se̍h înn-khoo-á sī khai hì ê thò-thâu, 

毋過這隻水司公真怪縒，
m̄-koh tsit tsiah tsuí-sai-kong tsin kuài-tsua̍h, 

伊一直佇水面踅，
i it-ti̍t tī tsuí-bīn se̍h, 

踅無停，
se̍h bô thîng, 

根本就無欲做戲，
kin-pún tō bô beh tsò-hì, 

騙觀眾踮遐貓貓相，
phiàn kuan-tsiòng tiàm hia niau-niau siòng, 

所以咱就共這款套頭叫做「水司公做白賊戲」，
sóo-í lán tō kā tsit khuán thò-thâu kiò-tsò “Tsuí-sai-kong tsò pe̍h-tsha̍t-hì”, 

意思是講這是做假的、欺騙社會的。
ì-sù sī kóng tse sī tsò ké--ê, khi-phiàn siā-huē--ê. 

水司公佇水面踅玲瑯，
Tsuí-sai-kong tī tsuí-bīn se̍h-lin-long, 

無閒tshī-tshā，
bô-îng tshī-tshā, 

毋知咧無閒啥物，
m̄ tsai teh bô-îng siánn-mih, 

這真成華語一句：
tse tsin sîng Huâ-gí tsi̍t kù: 

#「忙得像無頭蒼蠅。」#
#“忙得像無頭蒼蠅.”# 

確實是按呢，
Khak-si̍t sī án-ne, 

所以咱的俗語嘛有：
sóo-í lán ê sio̍k-gí mā ū: 

「無閒甲親像水司公。」
“Bô-îng kah tshin-tshiūnn tsuí-sai-kong.”




回轉來講咱人的世界，
Huê-tńg-lâi kóng lán lâng ê sè-kài, 

咱的頂司定定會共咱講：
lán ê tíng-si tiānn-tiānn ē kā lán kóng: 

「少年的，
“siàu-liân--ê, 

你若認真拍拚，
lí nā jīn-tsin phah-piànn, 

我一定會共你升官加薪。」
guá it-tīng ē kā lí sing-kuann ka-sin.” 

下跤手人就「無閒甲親像水司公」，
Ē-kha-tshiú-lâng tō “Bô-îng kah tshin-tshiūnn tsuí-sai-kong”, 

頭面頂人煞有可能是「水司公做白賊戲」，
thâu-bīn-tíng lâng suah ū khó-lîng sī “Tsuí-sai-kong tsò pe̍h-tsha̍t-hì”, 

平平是水司公，
pênn-pênn sī tsuí-sai-kong, 

命運卻是大不同，
miā-ūn khiok-sī tāi put-tông, 

可見佇大千世界，
khó-kiàn tī tāi-tshian sè-kài, 

蟲豸真怪縒，
thâng-thuā tsin kuài-tsua̍h, 

下跤手人真歹活。
ē-kha-tshiú-lâng tsin pháinn ua̍h.

