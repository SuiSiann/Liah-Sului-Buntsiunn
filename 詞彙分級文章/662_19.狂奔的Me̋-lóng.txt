662 19.狂奔的Me̋-lóng

哎！
Aih! 

攏是#一路#啦！
Lóng sī #一路# --lah! 

竟然將遮爾仔重要的約定放袂記得，
Kìng-liân tsiong tsiah-nī-á tiōng-iàu ê iok-tīng pàng buē-kì-eh, 

去參加啥物落成典禮，
khì tsham-ka siánn-mih lo̍k-sîng tián-lé, 

實在是乎，
si̍t-tsāi sī --honnh, 

誠歹勢呢！
tsiânn pháinn-sè --neh!

無要緊啦！
Bô iàu-kín --lah! 

你毋免會失禮，
Lí m̄-bián huē sit-lé, 

啥人攏會無小心袂記得約定的代誌。
siánn-lâng lóng ē bô sió-sim bē-kì-lit iok-tīng ê tāi-tsì.

啊猶毋過乎，
Ah iáu-m̄-koh --honnh, 

按呢害#洋平#剃光頭，
án-ne hāi #洋平# thì kng-thâu, 

啊實在是乎。
ah si̍t-tsāi sī --honnh.

按呢拄仔好啊！
Án-ne tú-á-hó --ah! 

有足長的時間攏毋免去頭鬃店，
Ū tsiok tn̂g ê sî-kan lóng m̄-bián khì thâu-tsang-tiàm, 

加省偌濟錢 呢！
ke síng guā tsē tsînn --neh! 

#一路#嘛毋是故意的 啊，
#一路# mā m̄ sī kòo-ì --ê --ah, 

而且#洋平#竟然敢佮人賭講「輸的愛剃光頭」是in家己傷戇矣啦!
lî-tshiánn #洋平# kìng-liân kánn kah lâng tóo kóng “su --ê ài thì kng-thâu” sī in ka-kī siunn gōng --ah --lah！

唉！
Haih! 

你按呢講乎，
Lí án-ne kóng --honnh, 

我總算會當較放心一點仔。
guá tsóng sǹg ē-tàng khah hòng-sim --tsi̍t-tiám-á. 

哎喲！
Aih-ioh! 

#洋子#已經遮大漢矣喔！
#洋子# í-king tsiah tuā-hàn --ah --ooh!

伊已經一年閣兩個月矣！
I í-king tsi̍t nî koh nn̄g kò gue̍h --ah!

看別人的囡仔攏大了較緊。
Khuànn pa̍t-lâng ê gín-á lóng tuā liáu khah kín.

#壽枝#啊！
#Siū-ki# --ah! 

按怎啊，
Án-nuá --ah, 

有閣欲生一个無？
ū koh beh sinn tsi̍t ê --bô?

唉唷！
Haih-ioh! 

我哪有彼个體力啦！
Guá ná ū hit ê thé-la̍t --lah! 

干焦#一路#我就接載袂牢喔！
Kan-na #一路# guá tō tsih-tsài bē tiâu --ooh!

#一路#若是有#弟弟#抑是#妹妹#，
#一路# nā-sī ū #弟弟# ia̍h-sī #妹妹#, 

無的確會變成一个足好的#哥哥#喔！
bô-tik-khak ē piàn-sîng tsi̍t ê tsiok hó ê #哥哥# --ooh!

哪有可能！
Ná ū khó-lîng! 

這歹模樣一个就有夠矣！
Tse pháinn bôo-iūnn tsi̍t ê tō ū-kàu --ah! 

乎！
Honnh!

哈哈哈哈。
Ha ha ha ha.

哈哈哈哈。
Ha ha ha ha.

Me̋-lóng咧笑矣呢！
Me̋-lóng teh tshiò --ah --neh! 

#洋平#。
#洋平#.

攏是#一路#伊烏白亂講啦！
Lóng sī #一路# i oo-pe̍h luān kóng --lah! 

這世人我攏無愛佮伊講話矣啦！
Tsit-sì-lâng guá lóng bô ài kah i kóng-uē --ah --lah!

猶毋過就算講是講白賊，
Iáu-m̄-koh tō sǹg kóng sī kóng-pe̍h-tsha̍t, 

我嘛會想一个較成樣的名啊！
guá mā ē siūnn tsi̍t ê khah tsiânn-iūnn ê miâ --ah!

無毋著！
Bô m̄-tio̍h! 

毋管按怎，
M̄-kuán án-nuá, 

「Me̋-lóng」一聽都足假的。
“Me̋-lóng” tsi̍t thiann to tsiok ké --ê.

猶毋過#洋平#，
Iáu-m̄-koh #洋平#,

#一路#無親像是會講白賊的人呢！
#一路# bô tshan-tshiūnn sī ē kóng pe̍h-tsha̍t ê lâng --neh! 

你有感覺無？
Lí ū kám-kak --bô?

我欲哪會知影啦！
Guá beh ná ē tsai-iánn --lah! 

猶毋過阮爸講，
Iáu-m̄-koh gún pâ kóng, 

#一路#可能是去予啥物貨附身矣！
#一路# khó-lîng sī khì hōo siánn-mih hè hù-sin --ah!

凡勢伊去予芳瓜仔附身喔！
Huān-sè i khì hōo phang-kue-á hù-sin --ooh!

嘻嘻，
Hi hi, 

無的確喔！
bô-tik-khak --ooh!

#一路#予食的物件附身彼是正常的啊！
#一路# hōo tsia̍h ê mi̍h-kiānn hù-sin he sī tsìng-siông --ê --ah!

哎唷！
Aih-ioh! 

聽你按呢講足想欲食芳瓜仔喔！
Thiann lí án-ne kóng tsiok siūnn-beh tsia̍h phang-kue-á --ooh!

你啊無破病！
Lí ah bô phuà-pēnn! 

哪有可能！
Ná ū khó-lîng!

呃，
Eh, 

我三不五時仔攏有咧食呢！
guá sam-put-gōo-sî-á lóng ū leh tsia̍h --neh!

你食的是菜瓜吧！
lí tsia̍h --ê sī tshài-kue --pah!

哈哈哈哈！
Ha ha ha ha!

予人挕捒的狗仔囝！
Hōo lâng hìnn-sak ê káu-á-kiánn! 

哇！
Uah! 

哇！
Uah! 

足古錐的！
Tsiok kóo-tsui --ê!

敢有影？	
Kám ū-iánn?

予人挕捒哪會遮大隻唅？
Hōo lâng hìnn-sak ná ē tsiah tuā tsiah --hannh?

豬仔佮意這味的喔？
Ti-á kah-ì tsit bī ê --ooh? 

煞煞去啦豬仔，
Suah-suah-khì --lah Ti-á, 

你袂用得飼的啦！
lí bē-īng-eh tshī --ê --lah! 

恁媽會受氣。
Lín má ē siū-khì.

好矣啦！
Hó --ah --lah! 

行啦！
Kiânn --lah! 

恁兜已經有十隻狗矣啦！
Lín tau í-king ū tsa̍p tsiah káu --ah --lah!

是十一隻啦！
Sī tsa̍p-it tsiah --lah! 

猶閣來乎，
Ah-koh lâi --honnh,

有九隻貓，
ū káu tsiah niau, 

兩隻鴨仔，
nn̄g tsiah ah-á, 

五隻龜。
gōo tsiah ku.

猶閣有一隻豬。
Iáu-koh ū tsi̍t tsiah ti.

哈哈哈哈！ 
Ha ha ha ha!

#洋平#！
#洋平#! 

行矣啦！
Kiânn --ah --lah! 

#洋平#緊的啦！
#洋平# kín --ê --lah!

喔，好啦！
Ooh, hó --lah! 

Me̋-lóng。
Me̋-lóng.

誠實的喔！
Tsiânn-si̍t --ê --ooh!

Mh！
Mh! 

#一路#，
#一路#, 

多謝你！
to-siā --lí!

明仔載咧？
Bîn-á-tsài --leh? 

明仔載敢袂用得！
Bîn-á-tsài kám buē-īng-eh! 

明仔載我一定會予#洋平#想起來的啦！
Bîn-á-tsài guá it-tīng ē hōo #洋平# siūnn --khí-lâi --ê --lah!

我若閣毋走，
Guá nā koh m̄ tsáu, 

都欲袂赴矣！
to beh bē-hù --ah!

遮爾仔著急喔！
Tsiah-nī-á tio̍h-kip --ooh! 

誠實是生死關頭喔！
Tsiânn-si̍t sī sinn-sí kuan-thâu --ooh! 

我毋管矣啦！
Guá m̄-kuán --ah --lah! 

我這馬就欲去共#洋平#掠來！
Guá tsit-má tō beh khì kā#洋平# lia̍h --lâi!

啊！
Ah! 

毋免矣啦！	
M̄-bián --ah --lah!

猶毋過我無共你鬥相共著呢！
Iáu-m̄-koh guá bô kā lí tàu-sann-kāng --tio̍h --neh!

按呢就有夠矣！
Án-ne tō ū-kàu --ah! 

你無問我理由就答應我無理的要求，
Lí bô mn̄g guá lí-iû tō tah-ìng guá bô-lí ê iau-kiû, 

多謝你！
to-siā --lí!

#姊姊#！
#姊姊#!

閣害你受傷，
Koh hāi lí siū-siong, 

實在是足失禮的。
si̍t-tsāi sī tsiok sit-lé --ê. 

#一路#，
#一路#，

我欲來走矣！
guá beh lâi tsáu --ah!

啊啊！
Ah ah!

#一路#，
#一路#, 

多謝！
to-siā! 

多謝你！
To-siā --lí!

#姊姊#，
#姊姊#, 

實在足歹勢的呢！
si̍t-tsāi tsiok pháinn-sè --ê --neh! 

失禮乎！
Sit-lé --honnh! 

莫一直飛來我頭殼頂好無啦！
Mài it-ti̍t pue lâi guá thâu-khak-tíng hó --bô --lah!

#一路#！
#一路#! 

#一路#！
#一路#! 

你哪會佇遮啦！
Lí ná ē tī tsia --lah! 

你故意的是毋啦！
Lí kòo-ì --ê sī --m̄ --lah! 

予我揣甲遮久，
Hōo guá tshuē kah tsiah kú, 

你這个飯桶！
lí tsit ê pūn-tháng!

你毋才是飯桶！
lí m̄-tsiah sī pūn-tháng! 

你這馬來已經傷慢矣啦！
Lí tsit-má lâi í-king siunn bān --ah --lah! 

你聽予清楚，
Lí thiann hōo tshing-tshóo, 

我嘛無愛挃你這款朋友矣！
guá mā bô ài ti̍h lí tsit khuán pîng-iú --ah! 

咱兩个絕交先#おーすけ#喔。
Lán nn̄g ê tsua̍t-kau sing #おーすけ# --ooh. 

你是毋是誠實去予人附身矣啦！
Lí sī m̄ sī tsiânn-si̍t khì hōo lâng hù-sin --ah --lah! 

好佳哉是你，
Hó-ka-tsài sī lí, 

我已經想起來矣啦！
guá í-king siūnn --khí-lâi --ah --lah! 

Me̋-lóng啊！
Me̋-lóng --ah! 

Me̋-lóng的代誌我想起來矣啦！
Me̋-lóng ê tāi-tsì guá siūnn --khí-lâi --ah --lah!

唅！
Hannh! 

你講的敢是誠實的？
Lí kóng --ê kám sī tsiânn-si̍t --ê? 

你誠實想起來矣是無？
Lí tsiânn-si̍t siūnn --khí-lâi --ah sī --bô?

Mh！
Mh! 

我決定矣，
Guá kuat-tīng --ah, 

我這馬就欲來去庄跤阮阿媽in兜。
guá tsit-má tiō beh lâi khì tsng-kha gún a-má in tau.

這馬？
Tsit-má?

這馬就欲去喔！
Tsit-má tō beh khì --ooh!

我這馬就欲去，
Guá tsit-má tō beh khì, 

欲來去實行我所講過的話！
beh lâi khì si̍t-hîng guá sóo kóng--kuè ê uē! 

#一路#，
#一路#, 

你欲鬥陣來無，
lí beh tàu-tīn lâi --bô, 

唅？
hannh? 

Mh，
Mh , 

唅！
hannh! 

啊猶毋過我無錢通好坐車呢。
Ah iah-m̄-koh guá bô tsînn thang hó tsē tshia --neh.

錢的代誌包佇我的身上啦！
Tsînn ê tāi-tsì pau tī guá ê sin-siōng --lah! 

我拄才有走轉去偷提阮媽媽的錢喔！
Guá tú-tsiah ū tsáu tńg-khì thau-the̍h gún ma-ma ê tsînn --ooh! 

緊的啦！
Kín --ê --lah!

喔！
Ooh! 

猶毋過Me̋-lóng#姊姊#講無時間矣，
Iah-m̄-koh Me̋-lóng #姊姊# kóng bô sî-kan --ah, 

這馬趕去嘛袂赴矣啦！
tsit-má kuánn --khì mā buē-hù --ah --lah!

伊才毋是啥物#姊姊#咧！
I tsiah m̄ sī siánn-mih #姊姊# --leh! 

我共你講，
Guá kā lí kóng, 

伊是一隻貓啦！
i sī tsi̍t tsiah niau --lah!

唅！
Hannh! 

一隻貓喔！
Tsi̍t tsiah niau --ooh! 

彼款miau-miau-miau的貓喔！
Hit khuán miau-miau-miau ê niau --ooh! 

你是講你佮一隻貓做約定是無？
Lí sī kóng lí kah tsi̍t tsiah niau tsò iok-tīng sī --bô?

著啦！
Tio̍h --lah! 

袂用得喔！
Buē-īng-eh --ooh!

哪會按呢，
Ná ē án-ne, 

彼个#姊姊#是一隻貓，
hit ê #姊姊# sī tsi̍t tsiah niau, 

Me̋-lóng。
Me̋-lóng.

舊年阮媽因為可能會難產，
Kū-nî gún ma in-uī khó-lîng ē lân-sán, 

所以提早入院，
sóo-í thê-tsá li̍p-īnn, 

後來我去庄跤阿媽in兜，
āu--lâi guá khì tsng-kha a-má in tau, 

你會記得袂？
lí ē-kì-eh --buē? 

阮阿媽in兜附近無啥物囡仔，
Gún a-má in tau hū-kūn bô siánn-mih gín-á, 

阿公嘛因為痚呴，
a-kong mā in-uī he-ku, 

所以袂用得陪我耍，
sóo-í buē-īng-eh puê guá sńg, 

我逐工足無聊的！
guá ta̍k kang tsiok bô-liâu --ê! 

所以我攏走去阿媽in兜門頭前釣魚啊。
Sóo-í guá lóng tsáu khì a-má in tau mn̂g thâu-tsîng tiò-hî --ah.

若按呢，
Nā án-ne, 

彼个時陣你應該愛揣我鬥陣去的啊！
hit ê sî-tsūn lí ing-kai ài tshuē guá tàu-tīn khì --ê --ah!

有一工，
Ū tsi̍t kang, 

我照平常仝款欲去釣魚的時陣。
guá tsiàu pîng-siông kāng-khuán beh khì tiò-hî ê sî-tsūn. 

我一下拍開箱仔，
Guá tsi̍t-ē phah-khui siunn-á, 

內底有五隻淋甲澹糊糊的貓仔著欲死去矣喔！
lāi-té ū gōo tsiah lâm kah tâm-kôo-kôo ê niau-á to̍h-beh sí--khì --ah --ooh! 

猶毋過其中閣有一隻活咧。
Iah-m̄-koh kî-tiong koh ū tsi̍t tsiah ua̍h --eh.

竟然共一隻活跳跳的貓擲落去河內面，
Kìng-liân kā tsi̍t tsiah ua̍h-thiàu-thiàu ê niau tàn lo̍h-khì hô lāi-bīn, 

實在有夠無人性的啦！
si̍t-tsāi ū-kàu bô lîn-sìng --ê --lah!

橫直我不忍心放咧無管啊！
Huînn-ti̍t guá put lím-sim pàng --leh bô kuán --ah! 

所以我就拜託阮阿媽收留伊。
Sóo-í guá tiō pài-thok gún a-má siu-liû --i. 

猶毋過阮阿媽伊無佮意貓，
Iah-m̄-koh gún a-má i bô kah-ì niau, 

閣加上阮阿公伊會痚呴，
koh ka-siōng gún a-kong i ē he-ku, 

所以伊就叫我將貓提去擲掉。
sóo-í i tō kiò guá tsiong niau the̍h khì tàn-tiāu. 

因為是阮阿媽講的，
In-uī sī gún a-má kóng --ê, 

我袂用得反背伊，
guá buē-īng-eh huán-puē --i, 

猶毋過我閣毋敢將伊擲掉，
iah-m̄-koh guá koh m̄ kánn tsiong i tàn-tiāu, 

所以我就去共人討一个本來欲做柴燒的芳瓜仔的箱仔，
sóo-í guá tō khì kā lâng thó tsi̍t ê pún-lâi beh tsò tshâ sio ê phang-kue-á ê siunn-á, 

佇河邊看起來袂䆀的所在做一个貓的厝。
tī hô-pinn khuànn --khí-lâi buē-bái ê sóo-tsāi tsò tsi̍t ê niau ê tshù. 

猶毋過彼只是一个柴箱仔爾爾。
Iah-m̄-koh he tsí-sī tsi̍t ê tshâ siunn-á niā-niā. 

Me̋-lóng，
Me̋-lóng, 

你一定足佮意這个厝的著無？
lí it-tīng tsiok kah-ì tsit ê tshù --ê tio̍h --bô?

所以伊號做Me̋-lóng喔！
Sóo-í i hō-tsò Me̋-lóng --ooh! 

莫怪我感覺伊的名有夠奇怪！
Bo̍k-kuài guá kám-kak i ê miâ ū-kàu kî-kuài!

後來，
Āu--lâi, 

我逐工攏會紮一寡食的物件去予伊，
guá ta̍k kang lóng ē tsah tsi̍t kuá tsia̍h ê mi̍h-kiānn khì hōo --i, 

兩个人鬥陣釣魚，
nn̄g  ê lâng tàu-tīn tiò-hî, 

鬥陣烘魚，
tàu-tīn hang hî, 

對早起到暗時，
uì tsá-khí kàu àm-sî, 

我逐工攏佮Me̋-lóng耍鬥陣喔。
guá ta̍k kang lóng kah Me̋-lóng sńg tàu-tīn --ooh. 

本來足無聊的日子變甲足快樂的！
Pún-lâi  tsiok bô-liâu ê li̍t-tsí piàn kah tsiok khuài-lo̍k --ê! 

所以我佮Me̋-lóng約好，
Sóo-í guá kah Me̋-lóng iok hó, 

等我轉來的時陣，
tán guá tńg--lâi ê sî-tsūn,

我一定欲𤆬伊鬥陣轉來，
guá it-tīng beh tshuā i tàu-tīn tńg--lâi,

我欲共伊飼咧阮兜。
guá beh kā i tshī leh gún tau. 

Me̋-lóng，
Me̋-lóng, 

佮我鬥陣轉來阮兜好無？
kah guá tàu-tīn tńg--lâi gún tau hó --bô? 

一定喔，
It-tīng --ooh, 

Me̋-lóng！
Me̋-lóng！

Miau！
Miau!

咱愛一直鬥陣喔！
Lán ài it-ti̍t tàu-tīn --ooh!

Miau！
Miau! 

雖然講是約定，
Sui-liân kóng sī iok-tīng, 

猶毋過嘛毋是啥物大代誌啦！
iah-m̄-koh mā m̄ sī siánn-mih tuā tāi-tsì --lah! 

就算講伊袂記得矣，
Tiō sǹg kóng i bē-kì-lit --ah, 

我嘛袂受氣。
guá mā bē siū-khì. 

Mh！
Mh! 

親像這款小代誌，
Tshin-tshiūnn tsit khuán sió tāi-tsì, 

無算約定。
bô sǹg iok-tīng.

哎唷，
Aih-ioh, 

#姊姊#啊！
#姊姊# --ah! 

這哪會算是小可代誌啦！
Tse ná ē sǹg sī sió-khuá tāi-tsì --lah! 

#洋平#，
#洋平#, 

彼个時陣，
hit ê sî-tsūn, 

你是按怎無遵守約定 唅?
lí sī án-nuá bô tsun-siú iok-tīng --hannh? 

是毋是因為恁爸爸無愛予你飼？
Sī m̄ sī in-uī lín pa-pa bô ài hōo lí tshī? 

這層代誌我根本就無共伊講。
Tsit tsân tāi-tsì guá kun-pún tō bô kā i kóng.

唅?
Hannh?

一直到拄才為止，
It-ti̍t kàu tú-tsiah uî-tsí, 

這層代誌我攏放甲離離離，
tsit tsân tāi-tsì guá lóng pàng kah lī-lī-lī, 

根本都袂記得有Me̋-lóng這層代誌矣！
kun-pún to buē-kì-eh ū Me̋-lóng tsit tsân tāi-tsì --ah!

哎唷！
Aih-ioh! 

你哪會按呢啦！
Lí ná ē án-ne --lah!

我家己嘛感覺足奇怪的啊！
Guá ka-kī mā kám-kak tsiok kî-kuài --ê --ah! 

我會記得彼个時陣阿媽接著爸爸對病院敲來的電話。
Guá ē-kì-eh hit ê sî-tsūn a-má tsiap-tio̍h pa-pa tuì pēnn-īnn khà --lâi ê tiān-uē. 

#洋平#啊，
#洋平# --ah, 

哎唷#洋平#！
aih-ioh #洋平#! 

恁老爸叫你這馬馬上轉去啦！
Lín lāu-pē kiò lí tsit-má má-siōng tńg--khì --lah!

唅？
Hannh? 

媽媽已經將囝生出來是毋？
Ma-ma í-king tsiong kiánn sinn --tshut-lâi sī --m̄?

毋是按呢啦。
M̄ sī án-ne --lah.

阿媽，
A-má, 

敢講，
kám-kóng, 

敢講是阮媽媽伊？
kám-kóng sī gún ma-ma i? 

因為阮媽媽難產，
In-uī gún ma-ma lân-sán, 

所以伊決定欲破腹生囡仔，
sóo-í i kuat-tīng beh phuà-pak sinn gín-á, 

才會敲電話叫我馬上轉去。
tsiah ē khà tiān-uē kiò guá má-siōng tńg--khì. 

佇轉去的路上，
Tī tńg--khì ê lōo-siōng, 

我一直咧煩惱阮媽媽是毋是會死。
guá it-ti̍t leh huân-ló gún ma-ma sī m̄ sī ē sí.

你欲食卵無？
lí beh tsia̍h nn̄g --bô? 

唅？
Hannh? 

來。
Lâi.

我頭殼內，
Guá thâu-khak-lāi, 

根本都完全無想著Me̋-lóng的存在。
kun-pún to uân-tsuân bô siūnn-tio̍h Me̋-lóng ê tsûn-tsāi. 

媽媽！
Ma-ma!

媽媽，
Ma-ma, 

你袂用得死喔！
lí buē-īng-eh sí --ooh! 

媽媽！
Ma-ma!

噓！
Si!

結果阮媽媽的手術成功，
Kiat-kó gún ma-ma ê tshiú-su̍t sîng-kong, 

阮#妹妹#嘛順利生出來矣喔！
gún #妹妹# mā sūn-lī sinn --tshut-lâi --ah --ooh! 

後來我就代替蹛院的媽媽來照顧阮小妹。
Āu--lâi guá tō tāi-thè tuà-īnn ê ma-ma lâi tsiàu-kòo gún sió-bē. 

因為阮爸爸足糊塗的，
In-uī gún pa-pa tsiok hôo-tôo --ê, 

我無法度放心。
guá bô-huat-tōo hòng-sim.

#洋平#啊！
#洋平# --ah! 

已經過一分鐘矣喔！
Í-king kuè tsi̍t hun-tsing --ah --ooh！

Mh！
Mh! 

害我無閒甲戇戇踅。
Hāi guá bô-îng kah gōng-gōng-se̍h. 

阮媽媽出院了後，
Gún ma-ma tshut-īnn liáu-āu, 

因為阮#妹妹#伊變甲一定愛我照顧才會用得，
in-uī gún #妹妹#i piàn kah it-tīng ài guá tsiàu-kòo tsiah ē-īng-eh, 

所以我開足濟的時間，
sóo-í guá khai tsiok tsē ê sî-kan, 

真無簡單才會用得免照顧阮#妹妹#。
tsin bô kán-tan tsiah ē-īng-eh bián tsiàu-kòo gún #妹妹#.

著乎！
Tio̍h --honnh! 

我想起來矣！
Guá siūnn --khí-lâi --ah! 

有這站仔，
Ū tsit-tsām-á, 

你攏無法度佮阮𨑨迌。
lí lóng bô-huat-tōo kah gún tshit-thô.

就是因為按呢生，
Tiō sī in-uī án-ne-sinn, 

所以我拄才，
sóo-í guá tú-tsiah, 

才會到拄才才想起來啊！
tsiah ē kàu tú-tsiah tsiah siūnn --khí-lâi --ah! 

我完全攏袂記得Me̋-lóng，
Guá uân-tsuân lóng bē-kì-eh Me̋-lóng, 

猶閣有佮伊的約定，
ah-koh ū kah i ê iok-tīng, 

我，
guá, 

我，
guá, 

我實在足過分的！
guá si̍t-tsāi tsiok kuè-hun --ê!

所以啊#洋平#，
Sóo-í --ah #洋平#,

彼遍我無遵守約定的代誌，
hit piàn guá bô tsun-siú iok-tīng ê tāi-tsì, 

你就無應該遐爾歹共我罵嘛！
lí tiō bô ing-kai hiah-nī pháinn kā guá mā --mah!

你莫閣講矣！
Lí mài koh kóng --ah! 

彼層代誌佮這哪有仝款啊！
Hit tsân tāi-tsì kah tse ná ū kāng-khuán --ah! 

我袂記得佮Me̋-lóng的約定，
Guá buē-kì-eh kah Me̋-lóng ê iok-tīng, 

所以伊若是怨恨我，
sóo-í i nā-sī uàn-hūn --guá, 

我一定會用一世人的時間來贖罪的 啦！
guá it-tīng ē iōng tsi̍t-sì-lâng ê sî-kan lâi sio̍k-tsuē --ê --lah! 

猶毋過你無遵守佮我的約定，
Iah-m̄-koh lí bô tsun-siú kah guá ê iok-tīng, 

所以你嘛愛用你一世人的時間來彌補我！
sóo-í lí mā ài iōng lí tsi̍t-sì-lâng ê sî-kan lâi mí-póo --guá! 

橫直，
Huînn-ti̍t, 

Me̋-lóng因為有代誌想欲佮我講，
Me̋-lóng in-uī ū tāi-tsì siūnn-beh kah guá kóng, 

毋知影是啥物原因所以才會附身佇#一路#你的身上啦。
m̄ tsai-iánn sī siánn-mih guân-in sóo-í tsiah ē hù-sin tī #一路#lí ê sin-siōng --lah.	

烏白講！
Oo-pe̍h-kóng! 

我無去予附身啦！
Guá bô khì hōo hù-sin --lah! 

伊實在足希望你會用得共伊鬥相共，
I si̍t-tsāi tsiok hi-bāng lí ē-īng-eh kā i tàu-sann-kāng, 

毋才會來揣我。
m̄-tsiah ē lâi tshē --guá.

差不多猶閣有一點鐘久左右，
Tsha-put-to ah-koh ū tsi̍t tiám-tsing kú tsó-iū, 

咱若出車站了後愛用走的 喔！
lán nā tshut tshia-tsām liáu-āu ài iōng tsáu --ê --ooh!

#一路#。
#一路#.

Mh！
Mh! 

#姊姊#，
#姊姊#, 

#洋平#這馬就欲去矣喔！
#洋平# tsit-má tiō beh khì --ah --ooh! 

你一定愛加油乎！
Lí it-tīng ài ka-iû --honnh!

Me̋-lóng，
Me̋-lóng, 

拜託，
pài-thok, 

你一定愛平安無代誌！
lí it-tīng ài pîng-an bô tāi-tsì! 

Me̋-lóng。
Me̋-lóng. 

我敢會赴唅？
Guá kám ē-hù --hannh? 

走較緊的喔，
Tsáu khah kín --ê --ooh, 

#一路#！
#一路#!

好啦！
Hó --lah!

遮攏無車會經過，
Tsia lóng bô tshia ē king-kuè, 

所以你一定愛走較緊的喔！
sóo-í lí it-tīng ài tsáu khah kín --ê --ooh!

有偌遠啊？
Ū guā hn̄g --ah?

用行的差不多愛三十分鐘啦！
Iōng kiânn --ê tsha-put-to ài sann-tsa̍p  hun-tsing --lah! 

猶毋過用走的愛十五分鐘！
Ah-m̄-koh iōng tsáu --ê ài tsa̍p-gōo hun-tsing! 

我咧！
Guá --leh! 

十五分鐘喔！
Tsa̍p-gōo hun-tsing --ooh! 

你嘛#幫幫忙#，
Lí mā #幫幫忙#, 

是按怎毋較早想起來啦！
sī án-ná m̄ khah-tsá siūnn --khí-lâi --lah!

恬恬，
Tiām-tiām, 

莫踮遐囉嗦啦！
mài tiàm hia lo-so --lah!

本來就是按呢嘛！
Pún-lâi tō sī án-ne --mah! 

我足早就開始問你矣呢！
Guá tsiok tsá tō khai-sí mn̄g --lí --ah --neh! 

攏嘛是你！
Lóng mā sī lí! 

一直講啥物#姊姊#，
It-ti̍t kóng siánn-mih #姊姊#,

#姊姊#，
#姊姊#, 

害我開遐濟時間才想起來！
hāi guá khai hiah tsē sî-kan tsiah siūnn --khí-lâi! 

你喔！
Lí --ooh! 

你大飯桶啦！
Lí tuā pūn-tháng --lah!

你是咧講啥啦！
Lí sī leh kóng siánn --lah! 

又閣變做是我害的矣喔！
Iū-koh piàn-tsò sī guá hāi --ê --ah --ooh! 

你家己記持䆀閣敢講！
Lí ka-kī kì-tî bái koh kánn kóng! 

佮我有啥物底代！
Kah guá ū siánn-mih tī-tāi!

我知影啦！
Guá tsai-iánn --lah! 

囉嗦！
Lo-so! 

Me̋-lóng，
Me̋-lóng, 

失禮，
sit-lé, 

攏是我共你放袂記得，
lóng sī guá kā lí pàng buē-kì-eh, 

Me̋-lóng！
Me̋-lóng!

我問你唅，
Guá mn̄g lí --hannh, 

你是毋是真佮意「七爺八爺」彼个故事唅？
lí sī m̄ sī tsin kah-ì “Tshit-iâ Pueh-iâ” hit ê kòo-sū --hannh?

著啊！
Tio̍h --ah, 

按怎？
án-tsuánn?

我感覺咱這馬佮彼个故事有一點仔仝款呢！
Guá kám-kak lán tsit-má kah hit ê kòo-sū ū tsi̍t-tiám-á kāng-khuán --neh!

你這个癮頭！
Lí tsit ê giàn-thâu! 

咱是人，
Lán sī lâng, 

Me̋-lóng是貓！
Me̋-lóng sī niau!

你聽無喔！
lí thiann bô --ooh!

喂，
Eh, 

著乎！
tio̍h --honnh!

#一路#！
#一路#! 

行遮較緊！
Kiânn tsia khah kín! 

害矣！
Hāi --ah! 

我目睭皮跳甲足厲害的！
Guá ba̍k-tsiu-phê thiàu kah tsiok lī-hāi --ê!

行遮敢著？
Kiânn tsia kám tio̍h? 

已經一年矣呢！
Í-king tsi̍t nî --ah --neh! 

伊敢閣會佇咧仝一个所在？
I kám koh ē tī-leh kāng tsi̍t ê sóo-tsāi? 

會啦！
Ē --lah! 

一定會的啦！
It-tīng ē --ê --lah! 

因為伊一直相信，
In-uī i it-ti̍t siong-sìn, 

伊一定會等我啊！
i it-tīng ē tán --guá --ah! 

一直等我來接伊。
It-ti̍t tán guá lâi tsiap --i . 

Me̋-lóng，
Me̋-lóng, 

真失禮！
tsin sit-lé! 

我傷慢來矣！
Guá siunn bān lâi --ah！

我來接你矣！
Guá lâi tsiap --lí --ah! 

Me̋-lóng！
Me̋-lóng! 

Me̋-lóng！
Me̋-lóng! 

Me̋-lóng！
Me̋-lóng! 

Me̋-lóng, 
Me̋-lóng, 

Me̋-lóng！
Me̋-lóng! 

閃啦！
Siám --lah! 

閃啦！
Siám --lah! 

閃啦！
Siám --lah! 

叫你閃你無聽著是無！
Kiò lí siám lí bô thiann--tio̍h sī --bô! 

閃啦！
Siám --lah! 

閃啦！
Siám --lah!

閃啦！
Siám --lah! 

閃啦！
Siám --lah! 

閃啦！
Siám --lah! 

閃啦！
Siám --lah! 

閃啦！
Siám --lah! 

想袂到，
Siūnn buē kàu, 

最後，
tsuè-āu, 

我猶是袂赴矣！
guá ah sī buē-hù --ah! 

Me̋-lóng！
Me̋-lóng! 

Me̋-lóng！
Me̋-lóng! 

Me̋-lóng！
Me̋-lóng!

Miau！
Miau!

Me̋-lóng！
Me̋-lóng! 

Me̋-lóng！
Me̋-lóng!

Miau！
Miau!

Me̋-lóng！
Me̋-lóng! 

最後，
Tsuè-āu, 

我猶是袂赴！
guá ah sī buē-hù! 

我猶是袂赴矣！
Guá ah sī buē-hù --ah!

Miau!
Miau!

Miau!
Miau!

細隻貓咪仔呢！
Sè tsiah niau-bî-á --neh! 

有三隻喔！
Ū sann tsiah --ooh!

Miau!
Miau!

#一路#，
#一路#, 

失禮！
sit-lé! 

予你走甲遐爾辛苦。
Hōo lí tsáu kah hiah-nī sin-khóo.

Miau!
Miau!

#姊姊#！
#姊姊#!

你一開始著應該愛共我講你是一隻貓啊！
 lí tsi̍t khai-sí tio̍h ing-kai ài kā guá kóng lí sī tsi̍t tsiah niau --ah! 

按呢#洋平#毋才有法度較早想起來。
Án-ne #洋平# m̄-tsiah ū huat-tōo khah-tsá siūnn --khí-lâi.

你莫按呢生講啦！
Lí mài án-ne-sinn kóng --lah! 

我嘛捌予#洋平#救過一擺矣！
Guá mā bat hōo #洋平# kiù-kuè tsi̍t pái --ah! 

自從予人擲掉了後，
Tsū-tsiông hōo lâng tàn-tiāu liáu-āu, 

我逐工攏足驚惶，
guá ta̍k kang lóng tsiok kiann-hiânn, 

是#洋平#救我的！
sī #洋平# kiù --guá --ê! 

伊替我起這个厝，
I thè guá khí tsit Ê tshù, 

閣教我掠魚的方法，
koh kà guá lia̍h hî ê hong-huat, 

而且閣陪我鬥陣耍，
lî-tshiánn koh puê guá tàu-tīn sńg, 

我真正感覺足快樂！
guá tsin-tsiànn kám-kak tsiok khuài-lo̍k, 

所以我這馬已經感覺足滿足的矣！
sóo-í guá tsit-má í-king kám-kak tsiok buán-tsiok --ê --ah! 

假使毋是為著遮的囡仔，
Ká-sú m̄ sī uī-tio̍h tsia-ê gín-á, 

我是袂去求#洋平#來救阮的。
guá sī bē khì kiû #洋平# lâi kiù --gún --ê. 

遮本來是一个安靜的所在，
Tsia pún-lâi sī tsi̍t ê an-tsīng ê sóo-tsāi, 

猶毋過無偌久進前走來一隻野狗，
iah-m̄-koh bô-guā-kú tsìn-tsîng tsáu lâi tsi̍t tsiah iá-káu, 

我捌佮伊拍過幾若擺，
guá bat kah i phah-kuè kuí-lō pái, 

傷勢愈來愈重，
siong-sè lú lâi lú tāng, 

佇我感覺已經走袂去的時陣，
tī guá kám-kak í-king tsáu buē khì ê sî-tsūn, 

我去想著#洋平#所講的話才走去揣#洋平#。
guá khì siūnn-tio̍h #洋平# sóo kóng ê uē tsiah tsáu khì tshuē #洋平#.

若是我有法度較早到就好矣！
Nā-sī guá ū huat-tōo khah-tsá kàu tō hó --ah!

我當初受的傷實在傷重矣，
Guá tong-tshoo siū ê siong si̍t-tsāi siunn tāng --ah, 

毋管按怎是無救矣！
m̄-kuán án-nuá sī bô-kiù --ah! 

本來我已經放棄矣，
Pún-lâi guá í-king hòng-khì --ah,

心肝內想阮規氣鬥陣死踮佇遮，
sim-kuann-lāi siūnn gún kui-khì tàu-tīn sí tiàm tī tsia,

猶毋過我一下想著遮的囡仔根本猶毋知影啥物叫做快樂，
iah-m̄-koh guá tsi̍t-ē siūnn-tio̍h tsia-ê gín-á kun-pún iah m̄ tsai-iánn siánn-mih kiò-tsò khuài-lo̍k,

所以我就去想著#洋平#。
sóo-í guá tō khì siūnn-tio̍h #洋平#.

#洋平#是一个真快樂的人，
#洋平# sī tsi̍t ê tsin khuài-lo̍k ê lâng, 

貓咪仔若佮伊鬥陣，
niau-bî-á nā kah i tàu-tīn, 

一定會真快樂，
it-tīng ē tsin khuài-lo̍k, 

你放心，
lí hòng-sim, 

免煩惱。
bián huân-ló.

猶毋過欲按怎，
Iah-m̄-koh beh án-nuá,

#一路#，
#一路#, 

我干焦想著我家己害#洋平#遮爾仔痛苦，
guá kan-na siūnn-tio̍h guá ka-kī hāi #洋平# tsiah-nī-á thòng-khóo, 

遮爾仔傷心咧哭，
tsiah-nī-á siong-sim leh khàu, 

我實在感覺足對不起伊的！ 
guá si̍t-tsāi kám-kak tsiok tuì-put-khí --i --ê!

你莫艱苦啦！
lí mài kan-khóo --lah! 

無要緊啦！
Bô iàu-kín --lah! 

我敢向你保證，
Guá kánn hiòng lí pó-tsìng,

#洋平#絕對是一个男子漢！
#洋平# tsua̍t-tuì sī tsi̍t ê lâm-tsú-hàn! 

#洋平#佇咧遐，
#洋平# tī-leh hia, 

哭甲有夠傷心，
khàu kah ū-kàu siong-sim, 

有夠大聲的，
ū-kàu tuā-siann --ê, 

in阿媽接著in媽媽的電話了後就來揣阮，
in a-má tsiap-tio̍h in ma-ma ê tiān-uē liáu-āu tiō lâi tshē --gún, 

結果連我嘛鬥陣去予in阿媽罵矣。
kiat-kó liân guá mā tàu-tīn khì hōo in a-má mā --ah. 

恁遮的囡仔乎，
Lín tsia-ê gín-á --honnh, 

實在真毋是款喔！
si̍t-tsāi tsin m̄-sī-khuán --ooh! 

我一下聽著恁欲來喔，
Guá tsi̍t-ē thiann-tio̍h lín beh lâi --ooh, 

就趕緊走出來揣恁呢！
tō kuánn-kín tsáu tshut-lâi tshē lín --neh! 

恁敢知影我有偌煩惱啊！
Lín kám tsai-iánn guá ū guā huân-ló --ah!

彼个時陣#洋平#已經哭甲袂收煞，
Hit ê sî-tsūn #洋平# í-king khàu kah buē siu-suah, 

所以我就佇咧遐一直予in阿媽罵。
sóo-í guá tō tī-leh hia it-ti̍t hōo in a-má mā. 

尾仔，
Bé--á, 

阮就佇咧河邊，
gún tō tī-leh hô-pinn, 

揣一个安全的所在，
tshē tsi̍t ê an-tsuân ê sóo-tsāi, 

共Me̋-lóng埋起來。
kā Me̋-lóng tâi --khí-lâi. 

會用得講乎，
Ē-īng-eh kóng --honnh, 

是用拖的共#洋平#拖轉來，
sī iōng thua --ê kā #洋平# thua --tńg-lâi, 

坐上尾一幫車轉來厝裡。
tsē siōng bé tsi̍t pang tshia tńg--lâi tshù--e.

咱講好矣喔！
Lán kóng hó --ah --ooh! 

爸！
Pah!

著啦！
Tio̍h --lah! 

無毋著啦！
Bô m̄-tio̍h --lah! 

猶毋過想袂到有三隻。
Iah-m̄-koh siūnn bē kàu ū sann tsiah.

我欲遵守佮Me̋-lóng的約定，
Guá beh tsun-siú kah Me̋-lóng ê iok-tīng, 

所以，
sóo-í, 

爸，
pah, 

你嘛一定愛遵守佮我的約定喔！
lí mā it-tīng ài tsun-siú kah guá ê iok-tīng --ooh!

其實一隻佮三隻嘛是仝款的，
Kî-si̍t tsi̍t tsiah kah sann tsiah mā sī kāng-khuán --ê, 

猶毋過你愛答應我，
iah-m̄-koh lí ài tah-ìng --guá, 

乖乖仔去學寫毛筆。
kuai-kuai-á khì o̍h siá môo-pit. 

呃，
Eh, 

#一路#你嘛會用得去啊！
#一路# lí mā ē-īng-eh khì --ah!

唅！
Hannh! 

我嘛愛去喔？
Guá mā ài khì --ooh!

