628 《逐家來去動物園 ＊閩南語教案佮囡仔古繪本＊》

十二生相的故事 
Tsa̍p-jī senn-siùnn ê kòo-sū




佇較早的中國，
Tī khah-tsá ê Tiong-kok, 

人為著欲算年代，
lâng uī-tio̍h beh sǹg nî-tāi,

想出一个簡單的辦法，
siūnn tshut tsi̍t ê kán-tan ê pān-huat, 

in利用十二種逐家上知影的動物：
in lī-iōng tsa̍p-jī tsióng ta̍k-ke siōng tsai-iánn ê tōng-bu̍t: 

「鼠、牛、虎、兔、龍、蛇、馬、羊、猴、雞、狗、豬」，
“Tshí, gû, hóo, thòo, lîng, tsuâ, bé, iûnn, kâu, ke, káu, ti”, 

輪流計算年代，
lûn-liû kè-sǹg nî-tāi, 

就叫做「十二生相」。
tō kiò-tsò “Tsa̍p-jī senn-siùnn”.




你敢知影十二生相是按怎予人選出來的呢？
Lí kám tsai-iánn tsa̍p-jī senn-siùnn sī án-tsuánn hōo lâng suán --tshut-lâi --ê --neh? 

細細隻的鳥鼠是按怎佇十二生相中會排頭名？
Sè-sè tsiah ê niáu-tshí sī án-tsuánn tī tsa̍p-jī senn-siùnn tiong ē pâi thâu-miâ? 

這是一个真趣味的傳說。
Tse sī tsi̍t ê tsin tshù-bī ê thuân-suat.




鳥鼠佮貓仔是好朋友，
Niáu-tshí kah niau-á sī hó pîng-iú,




in逐日做伙𨑨迌，
in ta̍k ji̍t tsò-hué tshit-thô,




做伙食飯，日子過得真歡喜。
tsò-hué tsia̍h-pn̄g, ji̍t-tsí kuè tit tsin huann-hí.




有一工玉皇大帝對土地公講：
Ū tsi̍t kang Gio̍k-hông-tāi-tè tuì Thóo-tī-kong kóng: 

「我感覺無一个計算年代的方法實在足無方便，
“Guá kám-kak bô tsi̍t ê kè-sǹg nî-tāi ê hong-huat si̍t-tsāi tsiok bô hong-piān, 

所以我想欲辦一改動物過河的比賽，
sóo-í guá siūnn-beh pān tsi̍t kái tōng-bu̍t kuè hô ê pí-sài, 

上早到終點的十二種動物，
siōng tsá kàu tsiong-tiám ê tsa̍p-jī tsióng tōng-bu̍t, 

會當做十二生相，
ē-tàng tsò tsa̍p-jī senn-siùnn, 

來計算年代。」土地公聽了，
lâi kè-sǹg nî-tāi.” Thóo-tī-kong thiann liáu, 

隨揣來所有的動物，
suî tshuē lâi sóo-ū ê tōng-bu̍t, 

公佈比賽消息。
kong-pòo pí-sài siau-sit.




真濟動物紛紛咧講起這件代誌，
Tsin tsē tōng-bu̍t hun-hun teh kóng-khí tsit kiānn tāi-tsì, 

逐家攏想欲參加，
ta̍k-ke lóng siūnn-beh tsham-ka, 

貓仔煩惱講：「我真想欲做十二生相，
niau-á huân-ló kóng: “Guá tsin siūnn-beh tsò tsa̍p-jī senn-siùnn, 

猶毋過我驚水，
iáu-m̄-koh guá kiann tsuí, 

泅袂過河欲按怎？」這時陣拄仔好一隻水牛行過來，
siû bē kuè hô beh án-tsuánn?” tsit sî-tsūn tú-á-hó tsi̍t tsiah tsuí-gû kiânn --kuè-lâi, 

喃來喃去講：「老牛老牛目睭花花，
nauh lâi nauh khì kóng: “Lāu gû lāu gû ba̍k-tsiu hue-hue, 

東南西北分袂清，
tang-lâm-sai-pak hun bē tshing, 

按怎過河著頭名？」
án-tsuánn kuè hô tio̍h thâu-miâ?”




細隻鳥鼠一聽著，
Sè tsiah niáu-tshí tsi̍t thiann-tio̍h, 

共水牛搝咧講：「水牛伯，阮共你指路，
kā tsuí-gû khiú --leh kóng: “Tsuí-gû-peh, guán kā lí tsí lōo, 

你載阮過河，
lí tsài guán kuè hô, 

好毋好？」老牛想想咧，
hó m̄ hó?” lāu gû siūnn-siūnn --leh, 

就答應矣。
tō tah-ìng --ah.




比賽彼工，
Pí-sài hit kang, 

天猶未光，
thinn iáu-buē kng, 

鳥鼠佮貓仔就坐佇水牛的尻脊骿頂出發矣，
niáu-tshí kah niau-á tō tsē tī tsuí-gû ê kha-tsiah-phiann-tíng tshut-huat --ah, 

水牛泅啊泅，
tsuí-gû siû --ah siû, 

泅甲河中央，
siû kah hô tiong-ng, 

貓仔指岸邊歡喜講：「恁看，
niau-á tsí huānn-pinn huann-hí kóng: “Lín khuànn, 

in攏猶未過河，
in lóng iáu-buē kuè hô, 

過河比賽，
kuè hô pí-sài, 

我定著是頭名啦！」
guá tiānn-tio̍h sī thâu-miâ --lah!”




猶毋過一下話講猶未了，
Iáu-m̄-koh tsi̍t-ē uē kóng iáu-buē liáu, 

雄雄鳥鼠恬恬行到貓仔後壁去矣，
hiông-hiông niáu-tshí tiām-tiām kiânn kàu niau-á āu-piah khì --ah, 

出力一捒……貓仔噗通一聲跋落水底矣。
tshut-la̍t tsi̍t sak... niau-á phok-thong tsi̍t siann pua̍h-lo̍h tsuí-té --ah.




鳥鼠佇水牛尻脊骿頂哈哈大笑：
Niáu-tshí tī tsuí-gû kha-tsiah-phiann-tíng ha ha tuā tshiò: 

「歹勢喔！
“Pháinn-sè --ooh! 

貓仔兄，
Niau-á-hiann, 

主意是我想的，
tsú-ì sī guá siūnn --ê, 

頭名應該是我的！」
thâu-miâ ing-kai sī guá --ê!”




水牛無發現，
Tsuí-gû bô huat-hiān, 

繼續往頭前泅，
kè-sio̍k óng thâu-tsîng siû, 

就佇咧欲到終點的時陣，
tō tī-leh beh kàu tsiong-tiám ê sî-tsūn, 

鳥鼠phiàng一聲，
niáu-tshí phiàng tsi̍t siann, 

對水牛尻脊骿頂跳到岸邊，
uì tsuí-gû kha-tsiah-phiann-tíng thiàu kàu huānn-pinn, 

一口氣衝到終點，
tsi̍t-kháu-khuì tshiong kàu tsiong-tiám, 

歡喜叫講：「鳥鼠身軀雖然足細，
huann-hí kiò kóng: “Niáu-tshí sin-khu sui-jiân tsiok sè, 

但是頭殼精光，
tān-sī thâu-khak tsing-kong, 

過河比賽我頭名啦！」
kuè hô pí-sài guá thâu-miâ --lah!”




這个時陣，
Tsit ê sî-tsūn, 

其他的動物猶閣佇咧拍拚向前泅。
kî-thann ê tōng-bu̍t iáu-koh tī-leh phah-piànn hiòng-tsiân siû. 

水牛大氣喘甲走到終點，
Tsuí-gû tuā-khuì-tshuán kah tsáu kàu tsiong-tiám, 

毋過干焦會當著第二名。
m̄-koh kan-na ē-tàng tio̍h tē-jī miâ.




紲落去，
Suà--lo̍h-khì, 

虎規身軀攏是水嘛走過來，
hóo kui-sin-khu lóng sī tsuí mā tsáu --kuè-lâi, 

兔仔趒咧跳咧綴佇後面，
thòo-á tiô --leh thiàu --leh tuè tī āu-bīn, 

龍對雲裡探出頭來，
lîng uì hûn--lí thàm tshut thâu lâi, 

大聲講：「我來矣！」
tuā-siann kóng: “Guá lâi --ah!”




馬欲到終點時，
Bé beh kàu tsiong-tiám sî, 

雄雄對茂草裡傱出一隻大蛇，
hiông-hiông uì ōm-tsháu --lí tsông tshut tsi̍t tsiah tuā tsuâ, 

共馬佮羊驚著煞慢伊一跤步。
kā bé kah iûnn kiann--tio̍h suah bān i tsi̍t kha-pōo. 

猴、雞佮狗攏綴佇後壁，
Kâu, ke kah káu lóng tuè tī āu-piah, 

兇兇狂狂趕到終點。
hiong-hiong-kông-kông kuánn kàu tsiong-tiám.




這个時陣，
Tsit ê sî-tsūn, 

比賽差不多欲煞矣，
pí-sài tsha-put-to beh suah --ah,

玉皇大帝算算咧：「鼠…狗。
Gio̍k-hông-tāi-tè sǹg-sǹg --leh: “Tshí… káu.  

喂？
Ueh? 

才十一隻，
Tsiah tsa̍p-it tsiah, 

是怎樣閣減一隻？」
sī tsuánn-iūnn koh kiám tsi̍t tsiah?”




就佇這个時陣，
Tō tī tsit ê sî-tsūn, 

豬仔揹著伊規个肥朒朒的身軀，
ti-á phāinn-tio̍h i kui-ê puî-tsut-tsut ê sin-khu, 

蕩咧幌咧走過來講：「枵死我矣，
tōng --leh hàinn --leh tsáu --kuè-lâi kóng: “ Iau--sí guá --ah, 

敢有啥物好食的？」
kám ū siánn-mih hó-tsia̍h--ê?”




代表十二生相的動物攏到矣，
Tāi-piáu tsa̍p-jī senn-siùnn ê tōng-bu̍t lóng kàu --ah, 

玉皇大帝拄欲公佈比賽名次時，
Gio̍k-hông-tāi-tè tú beh kong-pòo pí-sài miâ-tshù sî, 

雄雄一隻貓規身軀澹漉漉衝到終點大聲問：
hiông-hiông tsi̍t tsiah niau kui-sin-khu tâm-lok-lok tshiong kàu tsiong-tiám tuā-siann mn̄g: 

「我著第幾名？
“Guá tio̍h tē kuí miâ? 

我著第幾名？」
Guá tio̍h tē kuí miâ?” 

玉皇大帝講：「真歹勢，
Gio̍k-hông-tāi-tè kóng: “Tsin pháinn-sè, 

你來傷慢矣，
lí lâi siunn bān --ah, 

袂當做十二生相。」
bē-tàng tsò tsa̍p-jī senn-siùnn.”




貓仔聽一下，
Niau-á thiann--tsi̍t-ē, 

足受氣的：「攏是可惡的鳥鼠害的！
tsiok siū-khì--ê: “Lóng sī khó-ònn ê niáu-tshí hāi--ê! 

攏是可惡的鳥鼠害的！
Lóng sī khó-ònn ê niáu-tshí hāi--ê! 

我絕對袂放伊煞！」
Guá tsua̍t-tuì bē pàng i suah!”




自此以來，
Tsū tshú í-lâi, 

貓仔一看著鳥鼠，
niau-á tsi̍t khuànn-tio̍h niáu-tshí, 

就親像看著冤仇人，
tō tshin-tshiūnn khuànn-tio̍h uan-siû-lâng, 

看著就欲共咬，
khuànn-tio̍h tō beh kā kā, 

鳥鼠就按呢驚貓仔，
niáu-tshí tsiū-án-ne kiann niau-á, 

日時干焦會當覕佇空內，
ji̍t--sî kan-na ē-tàng bih tī khang-lāi, 

暗時才敢出來。
àm-sî tsiah kánn tshut--lâi.




野狼來矣 
Iá-lông lâi --ah




有一个牧童攔羊仔食草。
Ū tsi̍t ê bo̍k-tông ânn iûnn-á tsia̍h tsháu.  

日子一工閣過一工，
Ji̍t-tsí tsi̍t kang koh kuè tsi̍t kang, 

牧童感覺有夠無聊。
bo̍k-tông kám-kak ū-kàu bô-liâu.  

有一工，
Ū tsi̍t kang, 

牧童想著一个詭計，
bo̍k-tông siūnn-tio̍h tsi̍t ê kuí-kè,




大聲喝：「救人喔！
Tuā-siann huah: “Kiù-lâng --ooh! 

野狼來欲食我的羊仔，
Iá-lông lâi beh tsia̍h guá ê iûnn-á, 

救人喔！」庄內的人聽著喝救聲，
kiù-lâng --ooh!” Tsng-lāi ê lâng thiann-tio̍h huah-kiù siann, 

三步做兩步走，
sann pōo tsò nn̄g pōo tsáu, 

走來解救：「野狼佇佗位？」
tsáu lâi kái-kiù: “Iá-lông tī tó-uī?”




庄內的人走甲怦怦喘，
Tsng-lāi ê lâng tsáu kah phēnn-phēnn-tshuán, 

揣無野狼的影跡。
tshuē bô iá-lông ê iánn-jiah.




In發現去予牧童戲弄去，
In huat-hiān khì hōo bo̍k-tông hì-lāng --khì, 

責備牧童幾句。
tsik-pī bo̍k-tông kuí kù.




就轉去做工課矣。
Tō tńg-khì tsò khang-khuè --ah.




這陣，
Tsit-tsūn, 

牧童一點仔都無反悔，
bo̍k-tông tsi̍t-tiám-á to bô huán-hué, 

毋過，
m̄-koh, 

予人責備嘛是無爽快的代誌。
hōo lâng tsik-pī mā sī bô sóng-khuài ê tāi-tsì. 

紲落來兩工，
Suà--lo̍h-lâi nn̄g kang,

牧童真安份。
bo̍k-tông tsin an-hūn. 

到了第三工，
Kàu liáu tē-sann kang, 

牧童又閣無聊甲擋袂牢矣。
bo̍k-tông iū-koh bô-liâu kah tòng bē tiâu--ah. 

伊又閣決定欲創治人。
I iū-koh kuat-tīng beh tshòng-tī --lâng.




「救人喔！
“Kiù-lâng --ooh! 

野狼來矣！
Iá-lông lâi --ah! 

啥人來解救我的羊仔！」
Siánn-lâng lâi kái-kiù guá ê iûnn-á!”




庄內的人聽著了，
Tsng-lāi ê lâng thiann-tio̍h liáu, 

無閒無工嘛趕過去，
bô-îng bô kang mā kuánn--kuè-khì, 

發現又被創治去，
huat-hiān iū pī tshòng-tī --khì, 

牧童閣一擺予人罵甲強欲臭頭去。
bo̍k-tông koh tsi̍t pái hōo lâng mē kah kiōng-beh tshàu-thâu khì. 

三工後，
Sann kang āu, 

一个透早，
tsi̍t ê thàu-tsá, 

牧童拄攔羊仔去食草，
bo̍k-tông tú ânn iûnn-á khì tsia̍h tsháu,




無偌久，
bô-guā-kú, 

忽然間，
hut-jiân kan, 

對附近茂草內軁出幾若隻惡確確的野狼，
uì hù-kīn ōm tsháu-lāi nǹg tshut kuí-nā tsiah ok-khia̍k-khia̍k ê iá-lông, 

向羊群衝來。
hiòng iûnn-kûn tshiong --lâi.




「啊！救人喔！救人喔！野狼來矣！」牧童大聲喝救。
“Ah! Kiù-lâng --ooh! Kiù-lâng --ooh! Iá-lông lâi --ah!” Bo̍k-tông tuā-siann huah-kiù. 

但是這擺，
Tān-sī tsit pái, 

毋管牧童偌出力咻、拚命喝，
m̄-kuán bo̍k-tông guā tshut-la̍t hiu, piànn-miā huah, 

嘛無半人來鬥相共。
mā bô puànn lâng lâi tàu-sann-kāng.




就按呢，
Tsiū-án-ne, 

牧童目睭金金看伊的羊仔予野狼食了了去矣。
bo̍k-tông ba̍k-tsiu kim-kim-khuànn i ê iûnn-á hōo iá-lông tsia̍h liáu-liáu khì --ah.

