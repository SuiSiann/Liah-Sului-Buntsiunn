688 種番薯佮炕窯

細漢的時，
Sè-hàn ê sî, 

阮兜是咧作穡的，
guán tau sī teh tsoh-sit --ê, 

彼陣，
hit-tsūn, 

厝裡種作的作物，
tshù--lí tsìng-tsoh ê tsok-bu̍t, 

主要是種稻仔，
tsú-iàu sī tsìng tiū-á, 

番薯佮甘蔗，
han-tsî kah kam-tsià, 

當然有時嘛捌種一寡豆仔類的作物；
tong-jiân ū-sî mā bat tsìng tsi̍t-kuá tāu-á luī ê tsok-bu̍t; 

遮的穡頭，
tsia-ê sit-thâu, 

阮細漢時陣，
guán sè-hàn sî-tsūn, 

攏捌做過。
lóng bat tsò--kuè. 

Hin 內底，
Hin lāi-té, 

算起來種番薯上蓋快活，
sǹg --khí-lâi tsìng han-tsî siōng-kài khuànn-ua̍h, 

工課較輕鬆；
khang-khuè khah khin-sang; 

毋過彼是一項真要緊的工課；
m̄-koh he sī tsi̍t hāng tsin iàu-kín ê khang-khuè;

因為佇彼个時陣，
in-uī tī hit ê sî-tsūn, 

番薯是農村真重要的糧食。
han-tsî sī lông-tshun tsin tiōng-iàu ê niû-si̍t.

種番薯阮遐是講「硩番薯」；
Tsìng han-tsî guán hia sī kóng “Teh han-tsî”; 

是佇種番薯進前，
sī tī tsìng han-tsî tsìn-tsîng, 

用犁共塗犁予鬆、拍碎，
īng lê kā thôo lê hōo sang, phah-tshuì, 

了後才袚壟，
liáu-āu tsiah phua̍h-lîng, 

將一節尺外長的番薯藤插佇壟頂；
tsiong tsi̍t tsat tshioh-guā tn̂g ê han-tsî-tîn tshah tī lîng-tíng; 

差不多每一尺外遠就種一欉；
tsha-put-to muí tsi̍t tshioh-guā hn̄g tō tsìng tsi̍t tsâng; 

種好了後，
tsìng hó liáu-āu, 

著愛閣用塗硩予伊絚；
tio̍h-ài koh īng thôo teh hōo i ân; 

較工夫的著愛用跤去踏。
khah kang-hu --ê tio̍h-ài īng kha khì ta̍h. 

細漢的時陣，
Sè-hàn ê sî-tsūn, 

見擺阮老爸若佇咧硩番薯，
kiàn-pái guán lāu-pē nā tī-leh teh han-tsî, 

我攏會去鬥跤手。
guá lóng ē khì tàu-kha-tshiú. 

大學出業了後，
Tāi-ha̍k tshut-gia̍p liáu-āu, 

捌佇一間農校教冊，
bat tī tsi̍t king lông-hāu kà-tsheh, 

嘛捌𤆬學生實習，
mā bat tshuā ha̍k-sing si̍t-si̍p, 

教in硩番薯，
kà in teh han-tsî, 

種出來的番薯嘛是攏袂䆀。
tsìng --tshut-lâi ê han-tsî mā sī lóng bē-bái. 

毋過有一擺，
M̄-koh ū tsi̍t pái, 

我轉去厝--裡，
guá tńg-khì tshù--lí, 

看阮老爸閣無閒咧硩番薯，
khuànn guán lāu-pē koh bô-îng teh teh han-tsî, 

我佇遐徛一睏仔，
guá tī hia khiā tsi̍t-khùn-á, 

感覺歹勢，
kám-kak pháinn-sè, 

欲倚去共伊鬥跤手；
beh uá khì kā i tàu-kha-tshiú;

啥知影伊共我講：
siánn tsai-iánn i kā guá kóng: 

「你袂曉啦，
“Lí bē-hiáu --lah, 

徛踮邊仔看就好啦」，
khiā tiàm pinn--á khuànn tō hó --lah”, 

害我歹勢甲欲死；
hāi guá pháinn-sè kah beh sí; 

伊毋知影講我是佇農校教學生仔種番薯的。
I m̄ tsai-iánn kóng guá sī tī lông-hāu kà ha̍k-sing-á tsìng han-tsî --ê.

頭拄仔講起番薯是彼陣農村主要的糧食，
Thâu-tú-á kóng-khí han-tsî sī hit-tsūn lông-tshun tsú-iàu ê niû-si̍t, 

這馬真濟少年人可能攏料想袂到。
tsit-má tsin tsē siàu-liân-lâng khó-lîng lóng liāu-sióng bē kàu. 

因為彼當陣的農村，
In-uī hit-tang-tsūn ê lông-tshun, 

農家種出來的粟仔，
lông-ka tsìng --tshut-lâi ê tshik-á, 

政府壓低粟仔的價數，
tsìng-hú ah-kē tshik-á ê kè-siàu, 

所以大部份攏著愛交予農會，
sóo-í tuā-pōo-hūn lóng tio̍h-ài kau hōo lông-huē, 

去拄地租、
khì tú tē-tsoo, 

水租、
tsuí-tsoo, 

肥料租…，
puî-liāu-tsoo…, 

嘛有一部份，
mā ū tsi̍t pōo-hūn, 

強迫收買，
kiông-pik siu-bé, 

通好去出口趁外匯；
thang hó khì tshut-kháu thàn guā-huē; 

農家無米通好食，
lông-ka bô bí thang hó tsia̍h, 

只好食番薯止飢；
tsí-hó tsia̍h han-tsî tsí-ki; 

彼當時有一句真流行的俗語講：
hit-tong-sî ū tsi̍t kù tsin liû-hîng ê sio̍k-gí kóng:

「時到時當，
“Sî kàu sî tng, 

無米才來𤉙番薯箍湯」，
bô bí tsiah lâi kûn han-tsî-khoo thng”, 

咱就會當了解講番薯真正是彼當時活命的糧食。
lán tō ē-tàng liáu-kái kóng han-tsî tsin-tsiànn sī hit-tong-sî ua̍h-miā ê niû-si̍t.

番薯的食法有幾若種，
Han-tsî ê tsia̍h huat ū kuí-nā tsióng, 

頭一種是𤉙番薯箍糜，
thâu tsi̍t tsíng sī kûn han-tsî-khoo muê, 

番薯代先剾皮，
han-tsî tāi-sing khau phuê, 

才用菜刀剁一角一角，
tsiah īng tshài-to tok tsi̍t kak tsi̍t kak, 

普通講號做番薯箍，
phóo-thong kóng hō-tsò han-tsî-khoo, 

先用水囥一寡仔米落去煮，
sing īng tsuí khǹg tsi̍t-kuá-á bí lo̍h-khì tsú, 

米煮欲熟的時陣，
bí tsú beh si̍k ê sî-tsūn, 

才囥番薯箍做伙落去𤉙甲熟；
tsiah khǹg han-tsî-khoo tsò-hué lo̍h-khì kûn kah si̍k; 

一般攏是做中晝頓食，
it-puann lóng sī tsò tiong-tàu-tǹg tsia̍h, 

會使摻糖落去食甜的；
ē-sái tsham thn̂g lo̍h-khì tsia̍h tinn--ê, 

嘛會使無糝糖配物配。
mā ē-sái bô sám thn̂g phuè mi̍h-phuè. 

會記得佇彼个時陣，
Ē-kì-tit tī hit ê sî-tsūn, 

一頓攏嘛食欲四、五碗。
tsi̍t tǹg lóng mā tsia̍h beh sì, gōo uánn. 

若暗時仔，
Nā àm-sî-á, 

將番薯剾皮掣簽，
tsiong han-tsî khau phuê tshuah tshiam, 

摻一屑仔米，
tsham tsi̍t-sut-á bí, 

煮番薯簽飯，
tsú han-tsî-tshiam pn̄g, 

嘛是袂歹食。
mā sī bē pháinn-tsia̍h.

