885 媽媽，請你也保重

逐冬若到五月，
Ta̍k-tang nā kàu gōo-gue̍h, 

各種慶祝油桐花佮母親節的活動，
kok-tsióng khìng-tsiok iû-tâng-hue kah Bú-tshin-tseh ê ua̍h-tāng,

無論是佇網路頂頭抑是街頭巷尾，
bô-lūn sī tī bāng-lōo tíng-thâu iah-sī ke-thâu hāng-bué, 

攏是網友、厝邊隔壁、
lóng sī bāng-iú, tshù-pinn keh-piah, 

親情朋友掛佇喙邊的話題。
tshin-tsiânn pîng-iú kuà tī tshuì-pinn ê uē-tê. 

油桐花的五月雪，
Iû-tâng-hue ê gōo-gue̍h-seh, 

予人有一種詩情畫意的境界。
hōo lâng ū tsi̍t tsióng si tsîng uē ì ê kíng-kài. 

啊若講母親節，
Ah nā kóng Bú-tshin-tseh, 

應該是咱所有的人愛共同參與的代誌才著。
ing-kai sī lán sóo-ū ê lâng ài kiōng-tông tsham-ú ê tāi-tsì tsiah tio̍h.

算袂完的歌詩所描寫佮形容的，
Sǹg bē uân ê kua-si sóo biâu-siá kah hîng-iông ê, 

攏是阿母一世人辛苦拍拚的經歷。
lóng sī a-bú tsi̍t-sì-lâng sin-khóo phah-piànn ê king-li̍k. 

囡仔時代，
Gín-á sî-tāi, 

便若目睭擘金就看著阿母親像干樂仝款，
piān nā ba̍k-tsiu peh kim tō khuànn tio̍h a-bú tshin-tshiūnn kan-lo̍k kāng-khuán, 

規工佇厝前厝後轉無停。
kui-kang tī tshù-tsîng tshù-āu tsuán bô thîng. 

甚至真想欲走去共攬一下，
Sīm-tsì tsin siūnn beh tsáu-khì kā lám tsi̍t-ē, 

抑是去予伊抱一下、惜一下，
iah-sī khì hōo i phō tsi̍t ē, sioh tsi̍t-ē, 

毋過伊攏揣無啥時間來共阮影一下。
m̄-koh i lóng tshuē bô siánn sî-kan lâi kā guán iánn tsi̍t-ē. 

彼時的我，
Hit sî ê guá, 

雖然心肝內感覺真鬱卒，
sui-jiân sim-kuann lāi kám-kak tsin ut-tsut, 

目屎強強欲滴落來，
ba̍k-sái kiōng-kiōng beh tih lo̍h-lâi, 

毋過阮猶是目屎含咧，
m̄-koh guán iáu-sī ba̍k-sái kâm leh, 

驚去予阿母看著，
kiann khì hōo a-bú khuànn tio̍h, 

會增加伊的負擔。
ē tsing-ka i ê hū-tam. 

毋是阿母無惜阮，
M̄-sī a-bú bô sioh guán, 

嘛毋是伊無欲照顧阮，
mā m̄-sī i bô beh tsiàu-kòo guán, 

實在是環境佮經濟壓力所造成的。
si̍t-tsāi sī khuân-kíng kah king-tsè ap-li̍k sóo tsō-sîng ê. 

彼个年代定定有人講：「囡仔人攏是食飯坩仔中央的。」
Hit ê nî-tāi tiānn-tiānn ū lâng kóng : “Gín-á-lâng lóng sī tsia̍h pn̄g-khann-á tiong-ng ê. ” 

完全毋知影大人的輕重，
Uân-tsuân m̄ tsai-iánn tuā-lâng ê khin-tāng, 

嘛體會袂出啥物是人情世事。
mā thé-huē bē tshut siánn-mih sī jîn-tsîng sè-sū. 

事實敢真正是按呢？
Sū-si̍t kám tsin-tsiànn sī án-ne? 

敢講囡仔攏是天真活潑、
Kám kóng gín-á lóng sī thian-tsin hua̍t-phuat, 

逐工無煩無惱咧過日子？
ta̍k-kang bô-huân bô-ló teh kuè ji̍t-tsí?

阿母會遐爾操勞，
A-bú ē hiah-nī tshau-lô, 

嘛毋是嫁著會啉、
mā m̄-sī kè tio̍h ē lim, 

會跋抑是毋做工課的阿爸，
ē pua̍h iah-sī m̄ tsò khang-khuè ê a-pah, 

實在是因為落塗八字命。
si̍t-tsāi sī in-uī loh thôo peh-jī-miā. 

In攏出世佇艱苦人的家庭，
In lóng tshut-sì tī kan-khóo-lâng ê ka-tîng, 

想欲食一頓飯，
siūnn beh tsia̍h tsi̍t tǹg pn̄g, 

毋管炎天赤日頭，
m̄-kuán iām-thinn tshiah ji̍t-thâu, 

抑是雨淋水滴、
iah-sī hōo-lâm tsuí-tih, 

風寒霜冷嘛著拚。
hong kuânn sng líng mā tio̍h piànn. 

何況閣欲飼規大陣的囝兒序細，
Hô-hóng koh beh tshī kui tuā tīn ê kiánn-jî sī-sè, 

哪有閒工通來佮囡仔耍、
ná ū îng-kang thang lâi kah gín-á sńg, 

佮囡仔扮公伙仔咧？
kah gín-á pān-kong-hué-á leh? 

In若有時間會當來教示阮一寡做人做事的人情義理，
In nā ū sî-kan ē tàng lâi kà-sī guán tsi̍t kuá tsò-lâng tsò-sū ê jîn-tsîng gī-lí, 

彼就真無簡單矣。
He tō tsin bô kán-tan--ah.

透早透暗，
Thàu-tsá thàu-àm, 

時間咧過實在真緊，
sî-kan teh kuè si̍t-tsāi tsin kín, 

阿母伊烏㽎㽎的頭毛也白矣，
a-bú i oo-sìm-sìm ê thâu-moo iā pe̍h --ah, 

規面的皺痕嘛愈來愈深，
kui bīn ê jiâu-hûn mā lú lâi lú tshim, 

尤其是彼雙工課做袂煞的手，
iû-kî sī hit siang khang-khuè tsò bē suah ê tshiú, 

是粗甲袂輸沙紙咧。
sī tshoo kah bē-su sua-tsuá--leh. 

這予人心酸的情景，
Tse hōo lâng sim-sng ê tsîng-kíng, 

看佇阮的目睭內，
khuànn tī guán ê ba̍k-tsiu lāi, 

心肝頭一陣一陣是較慘針咧揻！
sim-kuann-thâu tsi̍t tsūn tsi̍t tsūn sī khah tshám tsiam teh ui!

阿母！
A-bú! 

會記得你捌唱過「媽媽請你也保重」彼條歌予阮聽，
Ē kì-tit lí bat tshiùnn kuè “ Ma-ma tshiánn lí iā pó-tiōng” hit tiâu kua hōo guán thiann, 

現此時的我就若像歌詞內底所寫的仝款，
hiān-tsú-sî ê guá tō nā tshiūnn kua-sû lāi-té sóo siá ê kāng-khuán, 

無論佇天邊抑是海角，
bô-lūn tī thinn-pinn iah-sī hái-kak, 

攏向望做一个堅強的乖囝。
lóng ǹg-bāng tsò tsi̍t ê kian-kiông ê kuai-kiánn. 

雖然佇外面咧拍拚，
Sui-jiân tī guā-bīn teh phah-piànn, 

無法度親像較早，
bô-huat-tōo tshin-tshiūnn khah-tsá, 

逐工攏佇你的身軀邊，
ta̍k-kang lóng tī lí ê sin-khu pinn, 

毋過阮的心內真正是欲共你講：「媽媽，請你也保重。」
m̄-koh guán ê sim-lāi tsin-tsiànn sī beh kā lí kóng : “Ma-ma, tshiánn lí iā pó-tiōng. ”

