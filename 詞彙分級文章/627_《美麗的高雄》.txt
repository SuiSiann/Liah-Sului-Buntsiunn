627 《美麗的高雄》

美麗的高雄 
Bí-lē ê Ko-hiông

唐山過臺灣 渡過烏水溝 走揣安身立命的所在
Tn̂g-suann kuè Tâi-uân tōo kuè Oo-tsuí-kau tsáu-tshuē an-sin-li̍p-miā ê sóo-tsāi

來到打狗城 他鄉變故鄉 滄海變桑田
Lâi kàu Tá-káu-siânn thann-hiong piàn kòo-hiong tshong-hái piàn song-tiân

日出日落咧流汗拍拚 心內歡喜向望
Ji̍t-tshut ji̍t-lo̍h teh lâu-kuānn phah-piànn sim-lāi huann-hí ǹg-bāng

感謝真濟人咧關心咱臺灣 疼惜天賜咱的土地
Kám-siā tsin tsē lâng teh kuan-sim lán Tâi-uân thiànn-sioh thinn sù lán ê thóo-tē

遮有山有海有河有港 充滿了新性命
Tsia ū suann ū hái ū hô ū káng tshiong-buán liáu sin sènn-miā

一步一步甘願付出 成就一个偉大的城市
Tsi̍t pōo tsi̍t pōo kam-guān hù-tshut sîng-tsiū tsi̍t ê uí-tāi ê siânn-tshī

大船入港帶來希望
Tuā tsûn ji̍p káng tuà-lâi hi-bāng

遮是美麗的高雄
Tsia sī bí-lē ê Ko-hiông

阮阿母哪會攏無睏 
Guán a-bú ná ē lóng bô khùn

暗時我欲睏的時陣 阮阿母猶未睏
Àm-sî guá beh khùn ê sî-tsūn guán a-bú iáu-buē khùn

透早我起來的時陣 阮阿母咧煮飯
Thàu-tsá guá khí-lâi ê sî-tsūn guán a-bú teh tsú-pn̄g

真奇怪 阮阿母哪會攏無睏 哪會攏無睏
Tsin kî-kuài guán a-bú ná ē lóng bô khùn ná ē lóng bô khùn

挽面 
Bán-bīn

愛媠查某去挽面
Ài suí tsa-bóo khì bán-bīn

白粉提來糊規面
Pe̍h-hún the̍h lâi kôo kui bīn

看著熟似毋敢認
Khuànn-tio̍h si̍k-sāi m̄ kánn jīn

聽人咧叫毋敢應
Thiann lâng teh kiò m̄ kánn ìn

求雨歌 
Kiû hōo kua

天公伯仔請你看 溪水已經焦
Thinn-kong-peh-á tshiánn lí khuànn khe-tsuí í-king ta

阮欲共你拜託 落一陣西北雨
Guán beh kā lí pài-thok lo̍h tsi̍t tsūn sai-pak-hōo

雨啊雨啊請你落 溪水已經焦
Hōo --ah hōo --ah tshiánn lí lo̍h khe-tsuí í-king ta

阮欲共你拜託 落一下敢毋好
Guán beh kā lí pài-thok lo̍h --tsi̍t-ē kám m̄ hó

落一下敢毋好
Lo̍h --tsi̍t-ē kám m̄ hó

變天 
Piàn-thinn

天頂的白雲真狡怪 伸手掠天公伯的肚臍
Thinn-tíng ê pe̍h-hûn tsin káu-kuài tshun-tshiú lia̍h thinn-kong-peh ê tōo-tsâi

天公伯仔愛笑擋袂牢 轟哈哈 轟哈哈
Thinn-kong-peh-á ài tshiò tòng bē tiâu hong-ha-ha hong-ha-ha

一時煞來烏雲罩日 烏雲罩日
Tsi̍t-sî suah lâi oo-hûn tà ji̍t oo-hûn tà ji̍t

天烏地暗 天烏地暗 雷公爍爁
Thinn oo tē àm thinn oo tē àm luî-kong sih-nah

雷公爍爁 轟哈哈 轟哈哈
Luî-kong sih-nah hong-ha-ha hong-ha-ha

白雲才來一个著驚 走甲無看半个影
Pe̍h-hûn tsiah lâi tsi̍t ê tio̍h-kiann tsáu kah bô khuànn puànn ê iánn

五支指頭仔 
Gōo ki tsíng-thâu-á

大頭拇排第一 通人呵咾笑咪咪
Tuā-thâu-bú pâi tē-it thong lâng o-ló tshiò-bî-bî

指指排第二 叫你對遐去
Kí-tsáinn pâi tē-jī kiò lí tuì hia khì

中指是上長彼一支
Tiong-tsáinn sī siōng tn̂g hit tsi̍t ki

但是 請你毋通烏白比
Tān-sī tshiánn lí m̄-thang oo-pe̍h pí

若無 會惹人受氣
Nā-bô ē jiá lâng siū-khì

䆀指排第四 上愛掛手指
Bái-tsáinn pâi tē-sì siōng ài kuà tshiú-tsí

尾指排第五 拍拚有志氣
Bué-tsáinn pâi tē-gōo phah-piànn ū tsì-khì

咱是好兄弟 無分佗一枝
Lán sī hó hiann-tī bô hun tó tsi̍t ki

捀碗佮攑箸 做陣是福氣
Phâng uánn kah gia̍h tī tsò-tīn sī hok-khì

月娘光光 
Gue̍h-niû kng-kng

月娘光光 照著眠床 照著尻川 阮的心肝
Gue̍h-niû kng-kng tsiò-tio̍h bîn-tshn̂g tsiò-tio̍h kha-tshng guán ê sim-kuann

平安古錐 予阮歡喜 一暝一寸 久久長長
Pîng-an kóo-tsui hōo guán huann-hí tsi̍t mê tsi̍t tshùn kú-kú-tn̂g-tn̂g

一个眠夢 將你吵醒 睏袂落眠 捶阮心肝
Tsi̍t ê bîn-bāng tsiong lí tshá-tshénn khùn bē lo̍h-bîn tuî guán sim-kuann

驚你風寒 抱著咧看 貼你入夢 阮才心安
Kiann lí hong-hân phō tio̍h teh khuànn tah lí ji̍p bāng guán tsiah sim-an

扶你來徛 將你來晟 遮你風雨 伴你入冬
Hû lí lâi khiā tsiong lí lâi tshiânn jia lí hong-ú phuānn lí ji̍p tang

看你學行 摔甲腫紅 雖然毋甘 攏是愛行
Khuànn lí o̍h kiânn siak kah tsíng âng sui-jiân m̄-kam lóng sī ài kiânn

日光夜暝 永遠輪迴 日出東邊 日落西山
Ji̍t-kng iā-mê íng-uán lûn-huê ji̍t-tshut tang-pinn ji̍t-lo̍h se-san

這个希望 這種心情 有一工後 你會知影
Tsit ê hi-bāng tsit tsióng sim-tsîng ū tsi̍t kang āu lí ē tsai-iánn

嬰仔乖乖 嬰仔惜惜 嬰仔免驚 阮就佇遮
Enn-á kuai-kuai enn-á sioh-sioh enn-á bián-kiann guán tō tī tsia

嬰仔乖乖 嬰仔惜惜 嬰仔免驚 阮就佇遮
Enn-á kuai-kuai enn-á sioh-sioh enn-á bián-kiann guán tō tī tsia

圳頭祭神 
Tsùn-thâu tsè sîn

天頂的神啊 請你保庇這塊土地 風調雨順
Thinn-tíng ê sîn --ah tshiánn lí pó-pì tsit tè thóo-tē hong-tiâu-ú-sūn

天頂的神啊 請你保庇這塊土地 五穀豐收
Thinn-tíng ê sîn --ah tshiánn lí pó-pì tsit tè thóo-tē ngóo-kok hong-siu

天頂的神啊 請你保庇這塊土地 國泰民安 
Thinn-tíng ê sîn --ah tshiánn lí pó-pì tsit tè thóo-tē kok-thài-bîn-an

天頂的神啊神啊神啊 請你保庇
Thinn-tíng ê sîn --ah sîn --ah sîn --ah tshiánn lí pó-pì

平平安安 引水入田
Pîng-pîng-an-an ín tsuí ji̍p tshân

神啊神啊神啊 請你保庇
Sîn --ah sîn --ah sîn --ah tshiánn lí pó-pì

歡歡喜喜 引水入田
Huann-huann-hí-hí ín tsuí ji̍p tshân

謝天謝地謝祖先 謝天謝地謝祖先
Siā-thinn-siā-tē siā tsóo-sian siā-thinn-siā-tē siā tsóo-sian

故鄉的田園 
Kòo-hiong ê tshân-hn̂g

白翎鷥跤長長 想欲相借問 
Pe̍h-līng-si kha tn̂g-tn̂g siūnn beh sio-tsioh-mn̄g 

你來來去去會當飛偌遠
lí lâi-lâi-khì-khì ē-tàng pue guā hn̄g

敢會飛過阮故鄉的田園
Kám ē pue kuè guán kòo-hiong ê tshân-hn̂g

牛車路溝長長 想欲相借問 
Gû-tshia lōo-kau tn̂g-tn̂g siūnn beh sio-tsioh-mn̄g 

你inn-inn-uainnh-uainnh會當行偌遠
lí inn-inn-uainnh-uainnh ē-tàng kiânn guā hn̄g

敢會行過阮故鄉的田園
Kám ē kiânn kuè guán kòo-hiong ê tshân-hn̂g

自阮離開了後故鄉早就拋荒  干焦賰著一坵菅芒花
Tsū guán lī-khui liáu-āu kòo-hiong tsá tō pha-hng kan-na tshun tio̍h tsi̍t khu kuann-bâng-hue

自阮離開了後故鄉早就拋荒 干焦賰著滿腹心酸
Tsū guán lī-khui liáu-āu kòo-hiong tsá tō pha-hng kan-na tshun tio̍h muá-pak sim-sng

十五暝月光光 照阮窗仔門
Tsa̍p-gōo-mê gue̍h kng-kng tsiò guán thang-á-mn̂g

月娘啊月娘會當照偌遠 敢會照著阮故鄉的田園
Gue̍h-niû --ah gue̍h-niû ē-tàng tsiò guā hn̄g kám ē tsiò-tio̍h guán kòo-hiong ê tshân-hn̂g

鴟鴞 
Bā-hio̍h

傳說中佇山的彼爿有蹛著一岫鴟鴞
Thuân-suat tiong tī suann ê hit pîng ū tuà tio̍h tsi̍t siū bā-hio̍h

人咧講彼爿四季如春 山翠青 溪水清
Lâng teh kóng hit pîng sù-kuì jû tshun suann tshuì-tshenn khe-tsuí tshing

年年豐收鴟鴞都來 彼是一个好所在
Nî-nî hong-siu bā-hio̍h to lâi he sī tsi̍t ê hó sóo-tsāi

傳說中真久的以前山內面真濟鴟鴞
Thuân-suat tiong tsin kú ê í-tsîng suann lāi-bīn tsin tsē bā-hio̍h

人咧講文明進步緣故 山毋山 流水濁
Lâng teh kóng bûn-bîng tsìn-pōo iân-kòo suann m̄ suann lâu-tsuí lô

毋是歹年冬 是人的慾望 變做傷心的所在
M̄ sī pháinn-nî-tang sī lâng ê io̍k-bōng piàn-tsò siong-sim ê sóo-tsāi

鴟鴞伊漸漸愈飛愈懸 不時咧回頭望
Bā-hio̍h i tsiām-tsiām jú pue jú kuân put-sî teh huê-thâu bāng

鴟鴞伊漸漸愈飛愈遠 毋知何時倒轉來
Bā-hio̍h i tsiām-tsiām jú pue jú hn̄g m̄ tsai hô-sî tò-tńg-lâi

鴟鴞你敢會帶回阮的夢 親像早起太陽
Bā-hio̍h lí kám ē tuà huê guán ê bāng tshin-tshiūnn tsá-khí thài-iông

鴟鴞你敢會帶回阮的夢 閣再予阮來疼痛
Bā-hio̍h lí kám ē tuà huê guán ê bāng koh-tsài hōo guán lâi thiànn-thàng

