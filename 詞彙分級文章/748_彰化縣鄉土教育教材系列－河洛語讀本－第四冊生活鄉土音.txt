748 彰化縣鄉土教育教材系列－河洛語讀本－第四冊生活鄉土音

第一課  這是啥物
Tē-it khò Tse sī siánn-mih

這是啥物？
Tse sī siánn-mih?

這是桌仔。
Tse sī toh-á. 

彼是啥物？
He sī siánn-mih?

彼是椅子。
He sī í-á. 

這是啥物？
Tse sī siánn-mih?

這是烏枋。
Tse sī oo-pang.

彼是啥物？
He sī siánn-mih?

彼是粉筆。
He sī hún-pit. 

這是粉筆抑毋是？
Tse sī hún-pit ia̍h m̄ sī? 

這毋是粉筆。
Tse m̄ sī hún-pit. 

這是鉛筆。
Tse sī iân-pit. 

這是誠媠的鉛筆。
Tse sī tsiânn suí ê iân-pit.

第二課  桌仔跤有啥物
Tē jī khò toh-á-kha ū siánn-mih

桌仔跤有啥物？
Toh-á-kha ū siánn-mih? 

桌仔跤有一隻狗仔。
Toh-á-kha ū tsi̍t tsiah káu-á. 

狗仔咧創啥物？
Káu-á teh tshòng siánn-mih? 

狗仔咧齧骨頭。
Káu-á teh khè kut-thâu.

桌仔跤有啥物？
Toh-á-kha ū siánn-mih? 

桌仔跤有蠓仔薰。
Toh-á-kha ū báng-á-hun. 

蠓仔薰欲創啥物？
Báng-á-hun beh tshòng siánn-mih? 

蠓仔薰欲薰蠓仔。
Báng-á-hun beh hun báng-á.

第三課  你有啥物
Tē sann khò lí ū siánn-mih

你有簿仔無？
Lí ū phōo-á --bô? 

無，我無簿仔。
Bô, guá bô phōo-á. 

你有冊無？
Lí ū tsheh --bô? 

有，我有冊也有尺。
Ū, guá ū tsheh iā ū tshioh.

你猶閣有啥物？
Lí iáu-koh ū siánn-mih? 

我猶閣有紙、筆。
Guá iáu-koh ū tsuá, pit. 

你猶閣有啥物？
Lí iáu-koh ū siánn-mih? 

我有頭殼。
Guá ū thâu-khak. 

你有目眉無？
Lí ū ba̍k-bâi --bô? 

有，我有目眉，也有目睭。
Ū, guá ū ba̍k-bâi, iā ū ba̍k-tsiu. 

你有面無？
Lí ū bīn --bô?

有，我有面，也有耳仔。
Ū, guá ū bīn, iā ū hīnn-á. 

你有喙抑無？
Lí ū tshuì ia̍h --bô? 

有，我有喙，也有鼻仔。
Ū, guá ū tshuì, iā ū phīnn-á. 

你有手抑無？
Lí ū tshíu ia̍h --bô? 

有，我有手也有跤。
Ū, guá ū tshíu iā ū kha.

第四課  你愛啥物
Tē sì khò lí ài siánn-mih

你愛啥物？
Lí ài siánn-mih?

我愛冊、簿仔、紙、鉛筆。
Guá ài tsheh, phōo-á, tsuá, iân-pit. 

你愛食啥物？
Lí ài tsia̍h siánn-mih? 

我愛食菜。
Guá ài tsia̍h tshài.

你愛食魚抑是愛食肉？
Lí ài tsia̍h hî ia̍h-sī ài tsia̍h bah? 

我愛食魚。
Guá ài tsia̍h hî. 

我無愛食肉。
Guá bô ài tsia̍h bah.

你愛食果子抑無愛？
Lí ài tsia̍h kué-tsí ia̍h bô ài? 

愛，我愛食果子。
Ài, guá ài tsia̍h kué-tsí.

你愛食啥物果子？
Lí ài tsia̍h siánn-mih kué-tsí? 

我愛食龍眼、弓蕉。
Guá ài tsia̍h lîng-gíng, king-tsio. 

你猶閣愛食啥物果子？
Lí iáu-koh ài tsia̍h siánn-mih kué-tsí? 

我猶閣愛食西瓜、木瓜。
Guá iáu-koh ài tsia̍h si-kue, bo̍k-kue.

你愛啉牛奶抑無愛？
Lí ài lim gû-ling ia̍h bô ài?

無愛，我無愛啉牛奶。
Bô ài, guá bô ài lim gû-ling.

我愛啉果汁。
Guá ài lim kó-tsiap.

第五課  欲創啥物
Tē gōo khò beh tshòng siánn-mih

喙欲創啥物？
Tshuì beh tshòng siánn-mih? 

喙欲食物件。
Tshuì beh tsia̍h mi̍h-kiānn. 

喙欲講話。
Tshuì beh kóng-uē. 

喙欲啉茶。
Tshuì beh lim tê. 

喙欲歕雞胿。
Tshuì beh pûn-ke-kui. 

喙欲相唚。
Tshuì beh sio-tsim.

第六課  復習
Tē la̍k khò ho̍k-si̍p

我是學生，我真愛讀冊。
Guá sī ha̍k-sing, guá tsin ài tha̍k-tsheh. 

我的桌頂有冊、有簿仔、有尺、有鉛筆。
Guá ê toh-tíng ū tsheh, ū phōo-á, ū tshioh, ū iân-pit. 

我真愛讀冊，用喙講、用頭殼想、用手寫、用耳仔聽、用目睭看。
Guá tsin ài tha̍k-tsheh, iōng tshuì kóng, iōng thâu-khak siūnn, iōng tshiú siá, iōng hīnn-á thiann, iōng ba̍k-tsiu khuànn. 

我愛食青菜，我愛食魚，嘛愛食果子。我愛啉牛奶，嘛愛啉果汁。
Guá ài tsia̍h tshenn-tshài, guá ài tsia̍h hî, mā ài tsia̍h kué-tsí. Guá ài lim gû-ling, mā ài lim kó-tsiap. 

我用面巾洗面，用雪文洗身軀，用捋仔捋頭毛。
Guá iōng bīn-kin sé-bīn, iōng sap-bûn sé-sin-khu, iōng lua̍h-á lua̍h thâu-mn̂g.

第七課  咱的序大
Tē tshit khò lán ê sī-tuā

阿爸、阿母是咱的序大人。
A-pah, a-bú sī lán ê sī-tuā-lâng. 

阿爸的阿兄叫阿伯。
A-pah ê a-hiann kiò a-peh.

阿伯的某叫阿姆。
A-peh ê bóo kiò a-ḿ. 

阿爸的小弟叫阿叔。
A-pah ê sió-tī kiò a-tsik. 

阿叔的某叫阿嬸。
A-tsik ê bóo kiò a-tsím. 

阿爸的姊妹仔叫阿姑。
A-pah ê tsí-muē-á kiò a-koo. 

阿爸的老爸是內公，叫阿公。
A-pah ê lāu-pē sī lāi-kong, kiò a-kong. 

阿爸的老母是內媽，叫阿媽。
A-pah ê lāu-bú sī lāi-má, kiò a-má. 

阿母的兄弟是母舅，叫阿舅。
A-bú ê hiann-tī sī bú-kū, kiò a-kū. 

阿舅的某叫阿妗。
A-kū ê bóo kiò a-kīm. 

阿母的姊妹仔叫阿姨。
a-bú ê tsí-muē-á kiò a-î. 

阿姨的翁叫姨丈。
A-î ê ang kiò î-tiūnn.

阿母的老爸是外公，嘛叫阿公。
A-bú ê lāu-pē sī guā-kong, mā kiò a-kong. 

阿母的老母是外媽，嘛叫阿媽。
A-bú ê lāu-bú sī guā-má, mā kiò a-má. 

阿公的阿兄叫伯公。
A-kong ê a-hiann kiò peh-kong. 

伯公的某叫姆婆。
Peh-kong ê bóo kiò ḿ-pô.

阿公的小弟叫叔公。
A-kong ê sió-tī kiò tsik-kong.

叔公的某叫嬸婆。
Tsik-kong ê bóo kiò tsím-pô.

阿媽的兄弟叫舅公。
A-má ê hiann-tī kiò kū-kong.

第八課 𨑨迌去𨑨迌
Tē peh khò Tshit-thô khì tshit-thô

𨑨迌去𨑨迌
Tshit-thô khì tshit-thô

坐火車去𨑨迌
Tsē hué-tshia khì tshit-thô

火車，行鐵枝仔路。
Hué-tshia, kiânn thih-ki-á-lōo. 

火車內有誠濟人。
Hué-tshia-lāi ū tsiânn tsē lâng.

有律師、鱸鰻、剪綹仔。
Ū lu̍t-su, lôo-muâ, tsián-liú-á. 

猶閣有賊仔、讀冊人、作穡人、做工仔人、生理人、討海人。
Iáu-koh ū tsha̍t-á, tha̍k-tsheh-lâng, tsoh-sit-lâng, tsò-kang-á-lâng, sing-lí-lâng, thó-hái-lâng. 

嘛有塗水師、廚子。
Mā ū thôo-tsuí-sai, tôo-tsí. 

火車已經到車站。
Hué-tshia í-king kàu tshia-tsām.

第九課  咱的節氣
Tē káu khò lán ê tseh-khuì

春分、秋分、暝日平分。
Tshun-hun, tshiu-hun, mê-ji̍t pênn-pun. 

穀雨、寒死虎母。
Kok-ú, kuânn-sí hóo-bú. 

白露甕，毒過飯匙銃。
Pe̍h-lōo-àng, to̍k--kuè pn̄g-sî-tshìng. 

咱的節氣攏總二十四。
Lán ê tseh-khuì lóng-tsóng jī-tsa̍p sì. 

立春、雨水及驚蟄。
Li̍p-tshun, ú-suí ki̍p kenn-ti̍t. 

驚蟄是春天第一个雷聲，冬眠的動物攏總驚醒起來。
Kenn-ti̍t sī tshun-thinn tē-it ê luî-siann, tang-bîn ê tōng-bu̍t lóng-tsóng kiann-tshénn --khí-lâi. 

春分、清明佮穀雨。
Tshun-hun, tshing-bîng kah kok-ú. 

穀雨是雨水開始增加。
Kok-ú sī hōo-tsuí khai-sí tsing-ka. 

立夏、小滿佮芒種，小滿是農作物開始飽滿。
Li̍p-hē, sió-buán kah bông-tsíng, sió-buán sī lông-tsok-bu̍t khai-sí pá-buán. 

芒種是麥仔豐收，稻仔種作。
Bông-tsíng sī be̍h-á hong-siu, tiū-á tsìng-tsoh. 

夏至小暑佮大暑。
Hē-tsì siáu-sú kah tāi-sú. 

立秋、處暑及白露。
Li̍p-tshiu, tshù-sú ki̍p pe̍h-lōo.

處暑是天氣漸漸涼。
Tshù-sú sī thinn-khì tsiām-tsiām liâng. 

白露是天涼有露水。
Pe̍h-lōo sī thinn liâng ū lōo-tsuí.

第十課  趣味臺語數字
Tē tsa̍p khò tshù-bī Tâi-gí sòo-jī

一个某較贏三个天公祖。
Tsi̍t ê bóo khah iânn sann ê thinn-kong-tsóo. 

一日一仙錢，三年共一千。
Tsi̍t ji̍t tsi̍t sián tsînn, sann nî kiōng tsi̍t-tshing. 

一犬吠影，百犬吠聲。
Tsi̍t khián puī iánn, pah khián puī siann. 

一耳入，一耳出。
Tsi̍t hī ji̍p, tsi̍t hī tshut. 

一塊紅紅顧到大人。
Tsi̍t tè âng-âng kòo kàu tuā-lâng. 

一牽成，二好運，三才情。
It khan-sîng, jī hó-ūn, sann tsâi-tsîng.

一雷天下響。
Tsi̍t luî thian-hā hiáng. 

一滴目屎三斤重。
Tsi̍t tih ba̍k-sái sann kin tāng.

一點也貓，百點也貓。
Tsi̍t tiám iā niau, pah tiám iā niau. 

三七講，四六聽。
Sam-tshit kóng, sù-lio̍k thiann. 

三講四毋著。
Sann kóng sì m̄ tio̍h. 

三講四交落。
Sann kóng sì ka-la̍uh. 

四兩撥千斤。
Sì niú puah tshian kin. 

四兩人講半斤話。
Sì-niú-lâng kóng puànn kin uē. 

四邊無一倚。
Sì pinn bô tsi̍t uá. 

五虎下西山。
Ngóo hóo hā Se-san. 

五色人講十色話。
Ngóo sik lâng kóng tsa̍p sik uē. 

五路行透透。
Ngóo lōo kiânn-thàu-thàu. 

五福僫得求，富、貴、財、子、壽。
Ngóo hok oh-tit kiû, hù, kuì, tsâi, tsú, siū. 

六月起風颱，寒死囡仔栽。
La̍k-gue̍h khí hong-thai, kuânn-sí gín-á-tsai. 

六月賣火籠。
La̍k-gue̍h bē hué-lang.

第十一課  禮貌
Tē tsa̍p-it khò lé-māu

請‧勞力‧歹勢
Tshiánn. lóo-la̍t. pháinn-sè 

請入來  多謝
Tshiánn ji̍p-lâi to-siā 

請坐  請啉茶
Tshiánn tsē tshiánn lim tê 

勞力
Lóo-la̍t

請你毋通食薰。
Tshiánn lí m̄ thang tsia̍h hun.

多謝！歹勢，歹勢！
To-siā! Pháinn-sè, pháinn-sè! 

請食飯  勞力
Tshiánn tsia̍h-pn̄g lóo-la̍t 

請你斟一杯汽水予我
Tshiánn lí thîn tsi̍t pue khì-tsuí hōo --guá

多謝
To-siā 

請你介紹伊予我熟似。
Tshiánn lí kài-siāu i hōo guá si̍k-sāi.

林先生，你好！
Lîm --sian-sinn, lí hó! 

請你替我共恁厝的人問好。
Tshiánn lí thè guá kā lín tshù ê lâng mn̄g-hó. 

好！多謝。
Hó! To-siā. 

會使借用恁的電話無？
Ē-sái tsioh-iōng lín ê tiān-uē --bô? 

好！請用。
Hó! tshiánn iōng.

多謝
To-siā 

麻煩你講較慢咧！
Mâ-huân lí kóng khah bān --leh! 

請你閣講一遍
Tshiánn lí koh kóng tsi̍t piàn

多謝你的關心
To-siā lí ê kuan-sim 

袂啦！免客氣！
Bē --lah! Bián kheh-khì! 

麻煩你替我叫一台計程車。
Mâ-huân lí thè guá kiò tsi̍t tâi kè-thîng-tshia. 

計程車來啊！
Kè-thîng-tshia lâi --ah! 

請寬寬仔行！
Tshiánn khuann-khuann-á kiânn!

第十二課  唸謠
Tē tsa̍p-jī khò liām-iâu

1.月光光
1.Gue̍h kng-kng

月娘月光光
Gue̍h-niû gue̍h kng-kng

阿公掘菜園
A-kong ku̍t tshài-hn̂g

菜園掘鬆鬆
Tshài-hn̂g ku̍t sang-sang

阿公欲種蔥
A-kong beh tsìng tshang

蔥無芽，欲種茶
Tshang bô gê, beh tsìng tê

茶無花，欲種瓜
Tê bô hue, beh tsìng kue 

瓜無子
Kue bô tsí

掠著一隻大鳥鼠
Lia̍h-tio̍h tsi̍t tsiah tuā niáu-tshí

阿公氣甲強欲死
A-kong khì kah kiōng-beh sí

阿婆叫伊規氣種木耳
A-pô kiò i kui-khì tsìng bo̍k-ní 

2.阿婆跋一倒
2.A-pô pua̍h tsi̍t tó

阿婆，阿婆，無煩惱
A-pô, a-pô, bô huân-ló

行路跋一倒
Kiânn-lōo pua̍h tsi̍t tó

跋一下有夠疼
Pua̍h --tsi̍t-ē ū-kàu thiànn

阿婆講伊欲照鏡
A-pô kóng i beh tsiò-kiànn

照鏡照袂著
Tsiò-kiànn tsiò bē tio̍h 

阿公替伊貼膏藥
A-kong thè i tah ko-io̍h

膏藥，膏藥，糊袂好
Ko-io̍h, ko-io̍h, kôo bē hó

阿婆氣一下閣跋倒
A-pô khì --tsi̍t-ē koh pua̍h-tó

3.專專頭
3.Tsuan-tsuan thâu

天頂有日頭
Thinn-tíng ū ji̍t-thâu 

塗跤有石頭
Thôo-kha ū tsio̍h-thâu

眠床有枕頭
Bîn-tshn̂g ū tsím-thâu

桌頂有罐頭
Toh-tíng ū kuàn-thâu

灶跤有碗頭
Tsàu-kha ū uánn-thâu

田裡有菜頭
Tshân--lí ū tshài-thâu

嘛有蔥頭佮蒜頭
Mā ū tshang-thâu kah suàn-thâu

按頭到尾專專頭
Àn thâu kàu bué tsuan-tsuan thâu

