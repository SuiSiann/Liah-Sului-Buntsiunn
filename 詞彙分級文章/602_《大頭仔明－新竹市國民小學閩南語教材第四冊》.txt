602 《大頭仔明－新竹市國民小學閩南語教材第四冊》

一、拍球 
It, Phah-kiû

阿明：
A-bîng: 

咱來拍球。
Lán lâi phah-kiû.

阿娟：
A-kuan: 

好，
Hó, 

我先。
guá sing.

一兩三四五，
Tsi̍t nn̄g sann sì gōo, 

我拍五下。
guá phah gōo ē.

阿明：
A-bîng: 

一兩三，
Tsi̍t nn̄g sann, 

我拍三下。
guá phah sam ē.

阿娟：
A-kuan: 

我比你拍較濟下。
Guá pí lí phah khah tsē ē.

二、啥人的雨傘
Jī, Siánn-lâng ê hōo-suànn

阿明：
A-bîng: 

這枝雨傘是毋是你的？
Tsit ki hōo-suànn sī m̄ sī lí--ê?

阿美：
A-bí: 

毋是我的。
M̄ sī guá--ê.

阿明：
A-bîng: 

是毋是阿娟的？
Sī m̄ sī A-kuan--ê?

阿美：
A-bí: 

敢若是呢！
Kánn-ná sī --neh!

三、雞卵糕
Sann, Ke-nn̄g-ko

阿娟：
A-kuan: 

哇！
Uah! 

有雞卵糕！
Ū ke-nn̄g-ko!

阿明：
A-bîng: 

今仔日是我的生日。
Kin-á-ji̍t sī guá ê senn-ji̍t.

阿娟：
A-kuan: 

這是買的抑是恁媽媽做的？
Tse sī bé--ê ia̍h-sī lín má-mah tsò--ê?

阿明：
A-bîng: 

你臆看覓。
Lí ioh khuànn-māi.

四、去提簿仔
Sì, Khì the̍h phōo-á

阿娟：
A-kuan: 

阿明是去佗位？
A-bîng sī khì tó-uī?

阿泉：
A-tsuânn: 

伊去辦公室。
I khì pān-kong-sik.

阿娟：
A-kuan: 

創啥物？
Tshòng siánn-mi̍h?

阿泉：
A-tsuânn: 

老師叫伊去提簿仔。
Lāu-su kiò i khì the̍h phōo-á.

五、糊藥仔
Gōo, Kôo io̍h-á

阿明：
A-bîng: 

哎唷！
Aih-ioh! 

足疼的！
Tsiok thiànn--ê!

護士：
Hōo-sū: 

你的手是按怎？
Lí ê tshíu sī án-tsuánn?

阿明：
A-bîng: 

我替阿娟提椅仔，
Guá thè A-kuan the̍h í-á, 

予椅仔挾著。
hōo í-á gia̍p--tio̍h.

護士：
Hōo-sū: 

來，
Lâi, 

我共你糊藥仔。
guá kā lí kôo io̍h-á.

阿明：
A-bîng: 

多謝！
To-siā!

六、啥人種的花
La̍k, Siánn-lâng tsìng ê hue

阿明：
A-bîng: 

這欉花是啥人種的？
Tsit tsâng hue sī siánn-lâng tsíng--ê?

阿娟：
A-kuan: 

是阿美種的。
Sī A-bí tsíng--ê.

阿明：
A-bîng: 

彼欉花是啥人種的？
Hit tsâng hue sī siánn-lâng tsíng--ê?

阿娟：
A-kuan: 

是我種的。
Sī guá tsíng--ê.

阿明：
A-bîng: 

恁種的花攏足媠的。
Lín tsíng ê hue lóng tsiok suí--ê.

