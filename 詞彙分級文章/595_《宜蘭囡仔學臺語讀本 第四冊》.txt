595 《宜蘭囡仔學臺語讀本 第四冊》

掠鰻仔栽 
Lia̍h muâ-á-tsai

海水冷霜霜的十二月天，
Hái-tsuí líng-sng-sng ê tsa̍p-jī-gue̍h thinn,

掠鰻仔栽的人，
lia̍h muâ-á-tsai ê lâng,

來到冷風鑽骨的海墘，
lâi-kàu líng-hong tsǹg kut ê hái-kînn,

目睭看對一湧一湧的海波浪，
ba̍k-tsiu khuànn tuì tsi̍t íng tsi̍t íng ê hái-pho-lōng,

心情綴海湧咧起起落落，
sim-tsîng tuè hái-íng teh khí-khí-lo̍h-lo̍h,

海岸邊閃爍的燈火，
hái-huānn-pinn siám-sih ê ting-hué,

欲照in平安轉去的路。
beh tsiò in pîng-an tńg--khì ê lōo.

鰻仔寮一座一座拄風暫度，
Muâ-á-liâu tsi̍t tsō tsi̍t tsō tú hong tsiām-tōo,

聽候滇流的時，
thìng-hāu tīnn-lâu ê sî,

收網看掠有無？
siu bāng khuànn lia̍h ū --bô? 

靠海趁食的人毋驚起畏寒，
Khò hái thàn-tsia̍h ê lâng m̄ kiann khí uì-kuânn,

規心干焦想著白色，
kui sim kan-na siūnn-tio̍h pe̍h-sik,

金金的鰻仔栽。
kim-kim ê muâ-á-tsai.

啊！有矣！有矣！
Ah! Ū --ah! Ū --ah!

真正予我掠著矣!
Tsin-tsiànn hōo guá lia̍h--tio̍h --ah!

漁船入港 
Hî-tsûn ji̍p káng

過晝的漁港，
Kuè tàu ê hî-káng,

天清清、風微微，
thinn tshing-tshing, hong bî-bî,

漁船一隻一隻入港喙。
hî-tsûn tsi̍t tsiah tsi̍t tsiah ji̍p káng-tshuì.

船頂的花飛、巴郎、
Tsûn tíng ê hue-hui, pa-lang,

鱙仔、紅目鰱、
jiâu-á, âng-ba̍k-liân,

一籠一籠閣一籠，
tsi̍t láng tsi̍t láng koh tsi̍t láng,

落魚仔聲、拍賣聲，
làu hî-á siann, phah-bē siann,

喝來喝去無停時，
huah lâi huah khì bô thîng sî,

拖魚仔的、補網仔的無閒𩑾𩑾，
thua hî-á --ê, póo bāng-á --ê bô-îng tshih-tshih,

毋驚雨水淋、毋驚日頭曝，
m̄ kiann hōo-tsuí lâm, m̄ kiann ji̍t-thâu pha̍k,

這是規家的向望，
tse sī kui ke ê ǹg-bāng,

嘛是等待後擺閣出帆。
mā sī tán-thāi āu-pái koh tshut-phâng.

宜蘭地名百百款 
Gî-lân tē-miâ pah-pah-khuán

宜蘭地名有頭有尾，
Gî-lân tē-miâ ū-thâu-ū-bué,

有四方佮頂下，
ū sù-hong kah tíng-ē,

嘛有大閣有細，
mā ū tuā koh ū sè,

有埔、澳佮坑、溪，
ū poo, ò kah khenn, khe,

有埤、圳佮湖、溝，
ū pi, tsùn kah ôo, kau,

嘛有山、簡參社、鬮，
mā ū suann, Kán-tsham-siā, khau,

林、份、寮、股，
nâ, hūn, liâu, kóo,

嶺、崙、港、口，
niá, lūn, káng, kháu, 

無定著是恁徛兜。
bô-tiānn-tio̍h sī lín khiā tau.

夜市仔 
Iā-tshī-á

趁食人設夜市，
Thàn-tsia̍h-lâng siat iā-tshī,

為著生活做生理，
uī-tio̍h sing-ua̍h tsò-sing-lí,

顧三頓無離時，
kòo sann-tǹg bô lī sî,

規條路逐項排甲足齊備，
kui tiâu lōo ta̍k hāng pâi kah tsiok tsê-pī,

囡仔物、遊樂機、
gín-á-mi̍h, iû-lo̍k-ki,

衫仔褲滿滿是，
sann-á-khòo muá-muá-sī,

塗豆冰捲、蔥仔餅，
thôo-tāu-ping-kńg, tshang-á-piánn,

好食的米粉羹，
hó-tsia̍h ê bí-hún-kenn,

嘛有糋的芳雞排，
mā ū tsìnn --ê phang ke-pâi,

煮的摵仔麵，
tsú --ê tshi̍k-á-mī,

囡仔倚去耍甲笑咪咪，
gín-á uá khì sńg kah tshiò-bî-bî,

大人食落呵咾會觸舌，
tuā-lâng tsia̍h lo̍h o-ló ē tak-tsi̍h,

暗時歇睏相招來去踅夜市。
àm-sî hioh-khùn sio-tsio lâi-khì se̍h iā-tshī.

五日節龍船扒 
Gōo-ji̍t-tseh lîng-tsûn-pê

五月五啊五日節，
Gōo-gue̍h-gōo --ah Gōo-ji̍t-tseh,

冬山河啊龍船扒，
Tang-suann-hô --ah lîng-tsûn-pê,

手勢放低力用佇船桮，
tshiú-sè pàng-kē la̍t iōng tī tsûn-pue,

青龍岸、黃龍岸
tshenn-lîng-huānn, n̂g-lîng-huānn

人是有夠濟。
lâng sī ū-kàu tsē.

二龍河啊龍船扒，
Jī-lîng-hô --ah lîng-tsûn-pê,

淇武蘭啊洲仔尾，
Kî-bú-lân --ah Tsiu-á-bué,

兩百年來無贏無輸咧，
nn̄g-pah nî lâi bô iânn bô su --leh,

水神歡喜庄頭平安人好客。
Tsuí-sîn huann-hí tsng-thâu pîng-an lâng hònn-kheh.

糕渣 
Ko-tse

一盤糕渣拄烰好，
Tsi̍t puânn ko-tse tú phû hó,

小弟入門看著寶，
sió-tī ji̍p-mn̂g khuànn-tio̍h pó,

有佮芫荽真稀奇，
ū kah iân-sui tsin hi-kî,

這是啥物好食物。
tse sī siánn-mih hó-tsia̍h mi̍h.

糕渣看來無啥物，
Ko-tse khuànn--lâi bô siánn-mih,

內底彼是燒記記，
lāi-té he sī sio-kì-kì,

欲食糕渣愛細膩，
beh tsia̍h ko-tse ài sè-jī,

阿母吩咐著會記，
a-bú huan-hù tio̍h ē-kì,

細喙食，無代誌，
sè tshuì tsia̍h, bô tāi-tsì,

外皮酥酥到喙邊，
guā-phuê soo-soo kàu tshuì-pinn,

咬一喙，哎唷─
kā tsi̍t tshuì, aih-ioh─

軟㽎㽎，好滋味。
nńg-sìm-sìm, hó tsu-bī.

宜蘭人，真古意，
Gî-lân-lâng, tsin kóo-ì,

面皮薄，厚情義，
bīn-phuê po̍h, kāu tsîng-gī,

宜蘭地方小食物，
Gî-lân tē-hng sió si̍t-bu̍t,

糕渣正是咱標誌。
ko-tse tsiànn sī lán piau-tsì.

冬山河好𨑨迌 
Tang-suann-hô hó tshit-thô

冬山河，好𨑨迌，
Tang-suann-hô, hó tshit-thô,

新寮水沖是源頭，
Sin-liâu tsuí-tshiâng sī guân-thâu,

下游清水出海口。
hā-iû tshing-tsuí tshut-hái-kháu.

太平洋，大海場，
Thài-pîng-iûnn, tuā hái-tiûnn,

冬山河的老母娘，
Tang-suann-hô ê lāu bó-niû,

河海相透無隔牆，
hô-hái sio-thàu bô keh tshiûnn,

國際賽，西洋船，
kok-tsè sài, se-iûnn-tsûn,

名校水準來交流，
bîng-hāu tsuí-tsún lâi kau-liû,

親水公園名聲存。
Tshin-tsuí Kong-hn̂g miâ-siann tsûn.

有在地，有外客，
Ū tsāi-tē, ū guā-kheh,

世界有名童玩節，
sè-kài ū-miâ Tông-guán-tseh,

鬧熱滾滾萬人𤲍。
lāu-jia̍t-kún-kún bān lâng kheh.

跤踏車，駁岸騎，
Kha-ta̍h-tshia, poh-huānn khiâ,

草木青翠鳥隻啼，
tsháu-bo̍k tshenn-tshuì tsiáu-tsiah thî,

清風微微透心脾，
tshing-hong bî-bî thàu sim-pî,

冬山河，宜蘭寶，
Tang-suann-hô, Gî-lân pó,

景緻媠，人呵咾，
kíng-tì suí, lâng o-ló,

逍遙自在好𨑨迌。
siau-iâu tsū-tsāi hó tshit-thô.

湳田 
Làm tshân

五十二甲塗肉是湳田，
Gōo-tsa̍p-jī kah thôo-bah sī làm tshân,

若欲佈田實在有困難，
nā beh pòo-tshân si̍t-tsāi ū khùn-lân,

雙跤蹽落湳到肚臍空，
siang kha liâu lo̍h làm kàu tōo-tsâi-khang,

佈稻愛靠秧船鬥相共，
pòo-tiū ài khò ng-tsûn tàu-sann-kāng,

慢冬袂佈全愛看早冬，
bān-tang bē pòo tsuân ài khuànn tsá-tang,

有時換茭白筍去塌縫。
ū-sî uānn kha-pe̍h-sún khì thap-phāng.

飯匙鵝 
Pn̄g-sî-gô

每年秋天過寒露，
Muí nî tshiu-thinn kuè hân-lōo,

涼冷的季風來報到，
liâng-líng ê kuì-hong lâi pò-tò,

北爿海上的小島，
pak-pîng hái-siōng ê sió-tó,

一陣飯匙鵝，
tsi̍t tīn pn̄g-sî-gô,

飛過山，飛過河，
pue-kuè suann, pue-kuè hô,

飛來蘭陽溪口，
pue lâi Lân-iâng-khe-kháu,

停跤𨑨迌，
thîng-kha tshit-thô,

in欲等候─
in beh tán-hāu─

春來天氣漸溫和，
tshun lâi thinn-khì tsiām un-hô,

回鄉，起飛。
huê hiong, khí-pue.

愛會記得宜蘭的好，
Ài ē-kì-tit Gî-lân ê hó,

再會啦！
tsài-huē --lah!

明年才閣來！
Mê-nî tsiah koh lâi!

可愛的飯匙鵝。
Khó-ài ê pn̄g-sî-gô.

龜蛇把海口 
Ku siâ pá hái-kháu

佇宜蘭這个所在，
Tī Gî-lân tsit ê sóo-tsāi,

攏看會著龜山島，
lóng khuànn ē tio̍h Ku-suann-tó,

伊一直佇海中央把守海口，
i it-ti̍t tī hái tiong-ng pá-siú hái-kháu,

予出外拍拚的人，
hōo tshut-guā phah-piànn ê lâng,

轉來到蘭陽的雪山隧道口，
tńg-lâi kàu Lân-iâng ê Suat-san suī-tō kháu,

抑是坐火車出石城的磅空口，
ia̍h-sī tsē hué-tshia tshut Tsio̍h-siânn ê pōng-khang kháu,

就看會著伊的形影。
tō khuànn ē tio̍h i ê hîng-iánn.

火車若行到頭城閣落南的時陣，
Hué-tshia nā kiânn kàu Thâu-siânn koh lo̍h-lâm ê sî-tsūn,

目睭望對海墘仔彼爿去，
ba̍k-tsiu bōng tuì hái-kînn-á hit pîng khì,

對竹安一直到壯圍、五結、蘇澳的無尾港，
tuì Tik-an it-ti̍t kàu Tsòng-uî, Gōo-kiat, Soo-ò ê Bô-bué-káng,

沿途的海墘有一條真長真長的沙崙仔，
iân-tôo ê hái-kînn ū tsi̍t tiâu tsin tn̂g tsin tn̂g ê sua-lūn-á,

較早的人咧講：
khah-tsá ê lâng teh kóng:

這是一尾蛇形的地穴，
tse sī tsi̍t bué tsuâ-hîng ê tē-hia̍t,

因為古早佇頭城大坑罟，
in-uī kóo-tsá tī Thâu-siânn Tuā-khenn-koo,

逐年攏有咧跳過火祭拜地神，
ta̍k nî lóng ū teh thiàu kuè-hué tsè-pài tē-sîn,

有一擺火傷過旺煞共這尾蛇燒死，
ū tsi̍t pái hué siunn kuè ōng suah kā tsit bué tsuâ sio--sí,

蛇欲死進前一下滾躘，
tsuâ beh sí tsìn-tsîng tsi̍t-ē kún-liòng,

尾溜向南捽，
bué-liu hiòng lâm sut,

海岸才變做親像蛇形的沙崙仔。
hái-huānn tsiah piàn-tsò tshin-tshiūnn tsuâ-hîng ê sua-lūn-á.

滿清政府戰敗，
Buán-tshing tsìng-hú tsiàn-pāi,

臺灣割予日本，
Tâi-uân kuah hōo Ji̍t-pún,

日本起頭想欲對宜蘭上陸，
Ji̍t-pún khí-thâu siūnn-beh uì Gî-lân tsiūnn-lio̍k,

毋過想講有這兩隻地獸咧保護，
m̄-koh siūnn-kóng ū tsit nn̄g tsiah tē-siù teh pó-hōo,

毋敢大膽對遮入來侵犯，
m̄ kánn tuā-tánn tuì tsia ji̍p--lâi tshim-huān,

才踅對鹽寮去，
tsiah se̍h tuì Iâm-liâu khì,

予宜蘭減輕誠濟的損失，
hōo Gî-lân kiám-khin tsiânn tsē ê sún-sit,

因為有龜、蛇這兩種的地理，
in-uī ū ku, tsuâ tsit nn̄g tsióng ê tē-lí,

對保護海口有真大的作用，
tuì pó-hōo hái-kháu ū tsin tuā ê tsok-iōng,

就按呢「龜蛇把海口」的故事就一直流傳到今。
tsiū-án-ne “Ku siâ pá hái-kháu” ê kòo-sū tō it-ti̍t liû-thuân kàu tann.

