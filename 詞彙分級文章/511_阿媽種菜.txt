511 阿媽種菜

「阿媽」這个詞是咱臺灣話內底對年歲較有的查某人的稱呼；
“A-má” tsit ê sû sī lán Tâi-uân-uē lāi-té tuì nî-huè khah ū ê tsa-bóo-lâng ê tshing-hoo; 

毋管是家己真正的內媽外媽，
m̄-kuán sī ka-kī tsin-tsiànn ê lāi-má guā-má, 

抑是厝邊隔壁看起來年歲有夠的阿媽，
ia̍h-sī tshù-pinn keh-piah khuànn--khí-lâi nî-huè ū-kàu ê a-má, 

甚至是路裡問路無熟似別人的阿媽。
sīm-tsì sī lōo--lí mn̄g lōo bô si̍k-sāi pa̍t-lâng ê a-má. 

只要對方的年歲相予好，
Tsí-iàu tuì-hong ê nî-huè siòng hōo hó, 

毋通共小姐叫做阿婆，
m̄-thang kā sió-tsiá kiò-tsò a-pô, 

「阿媽」兩字一出喙，
“A-má” nn̄g jī tsi̍t tshut-tshuì, 

司奶抑好，
sai-nai ia̍h hó, 

相借問抑好，
sio tsioh-mn̄g ia̍h hó, 

尊敬抑好，
tsun-kìng ia̍h hó, 

總是，
tsóng--sī, 

逐家歡歡喜喜笑咪咪。
ta̍k-ke huann-huann-hí-hí tshiò-bî-bî. 




失禮啦！
Sit-lé --lah! 

我毋捌看過阮阿媽種菜！
Guá m̄ bat khuànn-kuè guán a-má tsìng tshài! 

阮內媽葉見，
Guán lāi-má Ia̍p Kiàn, 

是高雄中洲仔葉家喝水會堅凍的大小姐。
sī Ko-hiông Tiong-tsiu-á Ia̍p--ka huah tsuí ē kian-tàng ê tuā-sió-tsiá. 

聽講伊做人足好，
Thiann-kóng i tsò-lâng tsiok hó, 

逐擺轉外家的時，
ta̍k-pái tńg guā-ke ê sî, 

逐家排列歡迎，
ta̍k-ke pâi-lia̍t huan-gîng, 

對巷仔頭到大廳，
tuì hāng-á-thâu kàu tuā-thiann, 

中晝頓閣搶欲請；
tiong-tàu-tǹg koh tshiúnn beh tshiánn; 

大小姐毋免買菜煮菜就有通食，
tuā-sió-tsiá m̄-bián bé tshài tsú tshài tō ū thang tsia̍h, 

哪著種菜？
ná-tio̍h tsìng tshài?

阮外媽佮阮外公，
Guán guā-má kah guán guā-kong, 

自阮老爸過身了後，
tsū guán lāu-pē kuè-sin liáu-āu, 

對嘉義庄跤搬來高雄佮阮做伙蹛，
uì Ka-gī tsng-kha puann-lâi Ko-hiông kah guán tsò-hué tuà, 

共阮媽媽鬥顧四个幼囝；
kā guán má-mah tàu kòo sì ê iù-kiánn; 

大都市欲蓄田種作較僫，
tuā too-tshī beh hak tshân tsìng-tsoh khah oh, 

所以，
sóo-í, 

是有定定看著伊買菜，
sī ū tiānn-tiānn khuànn-tio̍h i bé tshài, 

毋捌看過伊種菜。
m̄ bat khuànn-kuè i tsìng tshài.




阮厝邊有幾若个阿媽有咧種菜。
Guán tshù-pinn ū kuí-nā ê a-má ū teh tsìng tshài. 

一个是八十歲猶足勇健，
Tsi̍t ê sī peh-tsa̍p huè iáu tsiok ióng-kiānn, 

定定看伊沿埠岸，
tiānn-tiānn khuànn i iân pōo-huānn, 

手捾拄對菜園仔挽來欲煮的菜。
tshiú kuānn tú uì tshài-hn̂g-á bán--lâi beh tsú ê tshài. 

我逐擺看著伊，
Guá ta̍k-pái khuànn-tio̍h i, 

遠遠就擛手叫伊阿媽，
hn̄g-hn̄g tō ia̍t-tshiú kiò i a-má, 

我感覺老人囡仔性，
guá kám-kak lāu-lâng gín-á-sìng, 

需要人共疼，
su-iàu lâng kā thiànn, 

需要人佮伊開講做伴。
su-iàu lâng kah i khai-káng tsò-phuānn. 

可能是我好笑神得人疼，
Khó-lîng sī guá hó-tshiò-sîn tit-lâng-thiànn, 

有一擺伊講伊有加挽寡，
ū tsi̍t pái i kóng i ū ke bán--kuá, 

竟然拜託我共鬥食。
kìng-jiân pài-thok guá kā tàu tsia̍h. 

另外一个我攏叫伊少年阿媽，
Līng-guā tsi̍t ê guá lóng kiò i siàu-liân a-má, 

逐工踏伊的#オ ー ト バ イ#（oo-tóo-bái）去貓空山頂種菜，
ta̍k kang ta̍h i ê #オ ー ト バ イ# (oo-tóo-bái) khì Niau-khang suann-tíng tsìng tshài, 

定定嘛看伊若中盤的菜車，
tiānn-tiānn mā khuànn i ná tiong-puânn ê tshài tshia, 

十項八項，
tsa̍p hāng peh hāng, 

不時嘛那和厝邊開講那共菜送予別人。
put-sî mā ná hām tshù-pinn khai-káng ná kā tshài sàng hōo pa̍t-lâng. 

閣有一个較有生理頭殼的阿媽，
Koh ū tsi̍t ê khah ū sing-lí thâu-khak ê a-má, 

家己種家己食，
ka-kī tsìng ka-kī tsia̍h, 

賰的就俗俗仔賣予厝邊隔壁，
tshun--ê tō sio̍k-sio̍k-á bē hōo tshù-pinn keh-piah, 

半賣半相送，
puànn bē puànn sio-sàng, 

老大人種菜掛運動，
lāu-tuā-lâng tsìng tshài kuà ūn-tōng, 

趁一寡四秀仔錢趣味趣味。
thàn tsi̍t-kuá sì-siù-á tsînn tshù-bī tshù-bī. 

遮的阿媽攏足古錐。
Tsia-ê a-má lóng tsiok kóo-tsui.




十冬前，
Tsa̍p tang tsîng, 

數想欲做都市農民，
siàu-siūnn beh tsò too-tshī lông-bîn, 

假日就去山頂稅一角仔所在種菜。
kà-ji̍t tō khì suann-tíng suè tsi̍t-kak-á sóo-tsāi tsìng tshài.

真正艱苦呢！
Tsin-tsiànn kan-khóo --neh!

愈種愈欽佩種菜的阿媽，
Jú tsìng jú khim-puē tsìng tshài ê a-má, 

嘛愈來愈感恩in疼我若疼家己的孫仔。
mā jú lâi jú kám-un in thiànn guá ná thiànn ka-kī ê sun-á. 

只是誠歹勢，
Tsí-sī tsiânn pháinn-sè, 

食頭路無閒，
tsia̍h-thâu-lōo bô îng, 

有去種無去收成，
ū khì tsìng bô khì siu-sîng, 

誠拍損。
tsiânn phah-sńg. 

後來猶是殘殘決定暫時像阮阿媽會曉買菜就好啦！
Āu--lâi iáu sī tshân-tshân kuat-tīng tsiām-sî tshiūnn guán a-má ē-hiáu bé tshài tō hó --lah! 

是毋是食老做媽會去種菜，
Sī m̄ sī tsia̍h-lāu tsò má ē khì tsìng tshài, 

以後才便看。
í-āu tsiah piān-khuànn.

