742 溫泉鄉的頭幫車

因為工作上的需要，
In-uī kang-tsok-siōng ê su-iàu, 

隔轉日早起時九點半進前，
keh-tńg-ji̍t tsái-khí-sî káu tiám puàn tsìn-tsîng, 

著愛趕到開會的地點。
tio̍h-ài kuánn kàu khui-huē ê tē-tiám. 

若是無欲家己駛車，
Nā-sī bô beh ka-kī sái-tshia, 

唯一的方法就是到豐原客運車頭，
uî-it ê hong-huat tō sī kàu Hong-guân kheh-ūn tshia-thâu, 

坐往谷關的頭幫公車。
tsē óng Kok-kuan ê thâu pang kong-tshia.

掠準講，
Lia̍h-tsún kóng, 

拜五早起時六點四十分的頭幫公車，
pài-gōo tsái-khí-sî la̍k tiám sì-tsa̍p hun ê thâu pang kong-tshia, 

定著無偌濟人會來坐，
tiānn-tio̍h bô guā-tsē lâng ē lâi tsē, 

我穩心仔先到對面的便利商店，
guá ún-sim-á sing kàu tuì-bīn ê piān-lī siong-tiàm, 

買一杯咖啡佮一塊麭。
bé tsi̍t pue ka-pi kah tsi̍t tè pháng. 

這个時陣，
Tsit ê sî-tsūn, 

攑頭看見壁堵頂的時鐘拄好是六點三十分，
gia̍h-thâu khuànn-kìnn piah-tóo-tíng ê sî-tsing tú-hó sī la̍k tiám sann-tsa̍p hun, 

以我的速度用三分鐘行到對面坐車猶赴赴赴，
í guá ê sok-tōo īng sann hun-tsing kiânn kàu tuì-bīn tsē tshia iáu hù-hù-hù, 

按算坐起去車頂才來食早頓。
àn-sǹg tsē khí-khì tshia-tíng tsiah lâi tsia̍h tsá-tǹg.

無疑悟，
Bô-gî-ngōo, 

遠遠就看著一陣人排甲躼躼長，
hn̄g-hn̄g tō khuànn-tio̍h tsi̍t tīn lâng pâi kah lò-lò-tn̂g, 

倚近共看較詳細咧，
uá-kīn kā khuànn khah siông-sè --leh, 

逐家的行李閣不止仔相siāng，
ta̍k-ke ê hîng-lí koh put-tsí-á sio-siāng,

攏是尻脊骿揹一个kha-báng，
lóng sī kha-tsiah-phiann phāinn tsi̍t ê kha-báng, 

欲坐這幫往谷關的頭幫車。
beh tsē tsit pang óng Kok-kuan ê thâu pang tshia. 

閣較心適的是，
Koh-khah sim-sik --ê sī, 

來坐這幫車的人毋是學生囡仔，
lâi tsē tsit pang tshia ê lâng m̄ sī ha̍k-sing gín-á, 

嘛毋是食頭路的人，
mā m̄ sī tsia̍h-thâu-lōo ê lâng, 

大部份攏是有歲的老大人。
tuā-pōo-hūn lóng sī ū-huè ê lāu-tuā-lâng.

我當咧欣賞這个難得的光景，
Guá tng-teh him-sióng tsit ê lân-tit ê kong-kíng, 

真緊，
tsin kín, 

車來矣！
tshia lâi --ah! 

眾人趕緊上車。
Tsìng-lâng kuánn-kín tsiūnn-tshia.

「是啥人的kha-báng？
“Sī siánn-lâng ê kha-báng?

按怎㧒佇塗跤？」
 Án-tsuánn hiat tī thôo-kha?”

一个阿伯先喝聲。
 Tsi̍t ê a-peh sing huah-siann.

這陣人袂輸訓練好勢，
Tsit tīn lâng bē-su hùn-liān hó-sè, 

對車跤到車頂，
tuì tshia-kha kàu tshia-tíng, 

自動一个傳過一个：
tsū-tōng tsi̍t ê thuân-kuè tsi̍t ê: 

「是啥人的kha-báng？
“Sī siánn-lâng ê kha-báng? 

按怎㧒佇塗跤？」
Án-tsuánn hiat tī thôo-kha?”

「啊！
“Ah! 

莫怪對便所出來，
Bo̍k-kuài tuì piān-sóo tshut--lâi, 

感覺肩胛頭齊輕鬆，
kám-kak king-kah-thâu tsiâu khin-sang, 

就是kha-báng袂記得揹啦！」
tō sī kha-báng bē-kì-tit phāinn --lah!” 

一个阿桑緊對車頂衝落來，
Tsi̍t ê a-sáng kín tuì tshia-tíng tshiong --lo̍h--lâi, 

共kha-báng捾起去車頂。
kā kha-báng kuānn khí-khì tshia-tíng.

「哎！
“Aih! 

你這跤若提無著，
Lí tsit kha nā the̍h bô tio̍h, 

這聲你就愛翻頭囉！」
tsit-siann lí tō ài huan-thâu --looh!” 

「嘿，
“Heh, 

就免浸囉！」
tō bián tsìm --looh! ” 

規車二、三十人，
Kui tshia jī, sann-tsa̍p lâng, 

鬥鬥咧欲倚兩千歲，
tàu-tàu--leh beh uá nn̄g-tshing huè, 

親像幼稚園的小朋友嘻嘻嘩嘩，
tshin-tshiūnn iù-tī-hn̂g ê sió-pîng-iú hi-hi-huā-huā, 

原來是歡喜欲去浸溫泉。
guân-lâi sī huann-hí beh khì tsìm un-tsuânn. 

新式無障礙低地板公車的位無濟，
Sin-sik bô tsiòng-gāi kē tē-pán kong-tshia ê uī bô tsē, 

有的人愛用徛的。
ū ê lâng ài īng khiā --ê. 

這个時陣，
Tsit ê sî-tsūn, 

逐家自動按照年歲來讓位，
ta̍k-ke  tsū-tōng àn-tsiàu nî-huè lâi niū-uī, 

六十歲讓予七十歲；
la̍k-tsa̍p huè niū hōo tshit-tsa̍p huè; 

五十歲讓予六十歲。
gōo-tsa̍p huè niū hōo la̍k-tsa̍p huè. 

就按呢，
Tsiū-án-ne, 

我這个頭毛白殕白殕，
guá tsit ê thâu-mn̂g pe̍h-phú-pe̍h-phú, 

平常時仔攏予人讓位的「美魔女」，
pîng-siông-sî-á lóng hōo lâng niū-uī ê “bí-môo-lí”, 

煞變成上少歲的「資深美少女」，
suah piàn-sîng siōng tsió huè ê “tsu-tshim bí-siàu-lí”, 

只好主動成做車頂頭一號徛票。
tsí-hó tsú-tōng tsiânn-tsò tshia-tíng thâu tsi̍t hō khiā-phiò.

沿路猶閣有幾若个老大人上車，
Iân-lōo iáu-koh ū kuí-nā ê lāu-tuā-lâng tsiūnn-tshia, 

毋管是有熟似抑是外地客，
m̄-kuán sī ū si̍k-sāi ia̍h-sī guā-tē-kheh, 

逐家攏會當相讓位、鬥扶持。
ta̍k-ke lóng ē-tàng sio niū-uī, tàu hû-tshî.

開會的地點是溫泉鄉的前一站，
Khui-huē ê tē-tiám sī un-tsuânn-hiong ê tsîng tsi̍t tsām, 

車欲倚站的時，
tshia beh uá tsām ê sî, 

規車的人攏齊提醒我：
kui tshia ê lâng lóng tsiâu thê-tshénn --guá: 

「小姐，
“Sió-tsiá, 

到站囉！
kàu-tsām --looh! 

再會！」
Tsài-huē!”

溫泉鄉的頭幫車，
Un-tsuânn-hiong ê thâu pang tshia, 

予我看著臺灣上蓋媠的風景，人情味。
hōo guá khuànn-tio̍h Tâi-uân siōng-kài suí ê hong-kíng, jîn-tsîng-bī.

