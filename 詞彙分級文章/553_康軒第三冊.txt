553 康軒第三冊

第一課 掃帚佮畚斗
Tē-it khò Sàu-tshiú kah pùn-táu

掃帚掃帚長喙鬚， 
Sàu-tshiú sàu-tshiú tn̂g tshuì-tshiu, 

畚斗是伊的好朋友。
pùn-táu sī i ê hó pîng-iú.

兩个做伙鬥跤手， 
Nn̄g ê tsò-hué tàu-kha-tshiú, 

一下仔， 
tsi̍t-ē-á, 

塗跤就清氣溜溜。
thôo-kha tō tshing-khì liu-liu.

第二課 教室真清氣
Tē-jī khò Kàu-sik tsin tshing-khì

早起摒掃的時， 
Tsá-khí piànn-sàu ê sî, 

拭桌椅我佮你， 
tshit toh-í guá kah lí, 

摒糞埽交予伊。
piànn pùn-sò kau hōo i.

真緊就摒清氣， 
Tsin kín tō piànn tshing-khì, 

逐家攏誠歡喜。
ta̍k-ke lóng tsiânn huann-hí.

第三課 這禮拜
Tē-sann khò Tsit lé-pài

拜一拜二學寫字，
Pài-it pài-jī o̍h siá-jī,

拜三拜四唸歌詩，
pài-sann pài-sì liām kua-si,

拜五拍球上趣味，
pài-gōo phah kiû siōng tshù-bī,

拜六禮拜真歡喜，
pài-la̍k lé-pài tsin huann-hí,

公園𨑨迌看花蕊。
kong-hn̂g tshit-thô khuànn hue-luí.

第四課 時鐘
Tē-sì khò Sî-tsing

時鐘，時鐘，
Sî-tsing, sî-tsing,

六十秒，一分鐘，
la̍k-tsa̍p bió, tsi̍t hun-tsing,

六十分鐘一點鐘。
la̍k-tsa̍p hun-tsing tsi̍t tiám-tsing.

時鐘，時鐘，你哪會遮無閒？
Sî-tsing, sî-tsing, lí ná ē tsiah bô-îng?

一工到暗行無停？
Tsi̍t kang kàu àm kiânn bô thîng?

第五課 過年
Tē-gōo khò Kuè-nî

過年過年， 
Kuè-nî kuè-nî, 

咱囡仔上歡喜， 
lán gín-á siōng huann-hí, 

新衫穿甲媠媠媠。
sin sann tshīng kah suí-suí-suí.

恭喜恭喜來去拜年， 
Kiong-hí kiong-hí lâi-khì pài-nî, 

收著紅包笑咍咍， 
siu-tio̍h âng-pau tshiò-hai-hai, 

祝恁今年大趁錢。
tsiok lín kin-nî tuā thàn-tsînn.

