558 康軒第八冊

第一課 紅豆伯
Tē-it khò Âng-tāu-peh

紅豆伯的發財仔車，
Âng-tāu-peh ê huat-tsâi-á-tshia,

對市內駛到庄跤，
uì tshī-lāi sái kàu tsng-kha,

停佇學校的大埕，
thîng tī ha̍k-hāu ê tuā-tiânn,

做紅豆餅請囡仔食。
tsò âng-tāu-piánn tshiánn gín-á tsia̍h.

紅豆伯的紅豆餅，
Âng-tāu-peh ê âng-tāu-piánn,

皮脆脆，餡飽飽，
phuê tshè-tshè, ānn pá-pá,

甜甜綿綿真好食，
tinn-tinn mî-mî tsin hó-tsia̍h,

予人一種幸福的感覺。
hōo lâng tsi̍t tsióng hīng-hok ê kám-kak.

第二課 母仔囝情
Tē-jī khò Bú-á-kiánn tsîng

阮是阿母寶貝囝，
Guán sī a-bú pó-puè kiánn,

每日攏是惜命命。
muí ji̍t lóng sī sioh-miā-miā.

叫阮讀冊愛拍拚，
Kiò guán tha̍k-tsheh ài phah-piànn,

千萬毋通做歹囝。
tshian-bān m̄-thang tsò pháinn-kiánn.

歹路毋通行，
Pháinn-lōo m̄-thang kiânn,

愛共爸母留好名。
ài kā pē-bú lâu hó miâ.

阿母的話阮會聽，
A-bú ê uē guán ē thiann,

阮會認真來拍拚。
guán ē jīn-tsin lâi phah-piànn.

阮會認真來拍拚，
Guán ē jīn-tsin lâi phah-piànn,

爭取光榮好名聲。
tsing-tshú kong-îng hó miâ-siann.

第三課 著傷
Tē-sann khò Tio̍h-siong

阿同講伊上蓋勇， 
A-tông kóng i siōng-kài ióng, 

教室內底練武功， 
kàu-sik lāi-té liān bú-kong, 

跳來跳去烏白傱， 
thiàu lâi thiàu khì oo-pe̍h tsông, 

挵著桌仔煞著傷。
lòng-tio̍h toh-á suah tio̍h-siong.

跤骨烏青真嚴重， 
Kha-kut oo-tshenn tsin giâm-tiōng, 

頭殼一癗膨膨膨，
thâu-khak tsi̍t luî phòng-phòng-phòng,

阿同吼甲若咧霆雷公。
A-tông háu kah ná teh tân-luî-kong.

第四課 青紅燈
Tē-sì khò Tshenn-âng-ting

十字路口車足猛， 
Si̍p-jī lōo-kháu tshia tsiok bíng, 

欲過先看青紅燈。
beh kuè sing khuànn tshenn-âng-ting.

紅燈尪仔徛衛兵，
Âng-ting ang-á khiā uē-ping, 

叫咱小等才通行；
kiò lán sió-tán tsiah thang hîng;

免等偌久換青燈，
bián tán guā kú uānn tshenn-ting,

青燈尪仔行無停， 
tshenn-ting ang-á kiânn bô thîng, 

陪咱過路上熱情。
puê lán kuè lōo siōng jia̍t-tsîng.

第五課 長尾山娘
Tē-gōo khò Tn̂g-bué-suann-niû

長尾山娘烏頭鬃， 
Tn̂g-bué-suann-niû oo thâu-tsang, 

胭脂抹甲紅紅紅， 
ian-tsi buah kah âng-âng-âng, 

尾溜長長足迷人， 
bué-liu tn̂g-tn̂g tsiok bê-lâng, 

規身穿甲媠噹噹。
kui sin tshīng kah suí-tang-tang.

長尾山娘有向望， 
Tn̂g-bué-suann-niû ū ǹg-bāng, 

自由自在真輕鬆， 
tsū-iû tsū-tsāi tsin khin-sang, 

無煩無惱佇臺灣， 
bô-huân-bô-ló tī Tâi-uân, 

快快樂樂一工閣一工。
khuài-khuài-lo̍k-lo̍k tsi̍t kang koh tsi̍t kang.

