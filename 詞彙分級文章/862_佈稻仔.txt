862 佈稻仔

雙溪較無下港遐爾仔燒熱，
Siang-khe khah bô ē-káng hiah-nī-á sio-jua̍h, 

平平是佈稻仔，
pênn-pênn sī pòo-tiū-á, 

割起來的粟仔，
kuah--khí-lâi ê tshik-á, 

十分賰七爾，
tsa̍p hun tshun tshit niā, 

實在真無額。
si̍t-tsāi tsin bô gia̍h. 

仝彼時陣，
Kāng hit sî-tsūn, 

換去討海掠魚抑是礦區掘炭，
uānn khì thó-hái lia̍h hî ia̍h-sī khòng-khu ku̍t thuànn, 

趁錢顛倒會較大百，
thàn-tsînn tian-tò ē khah tuā-pah, 

規家口仔有通快活用，
kui-ke-kháu-á ū thang khuìnn-ua̍h iōng, 

毋過拄著歹運到底，
m̄-koh tú-tio̍h pháinn-ūn kàu té, 

老命不時會休去，
lāu-miā put-sî ē hiu--khì, 

抑是莫試才好，
ia̍h-sī mài tshì tsiah hó, 

人講「百般頭路，較輸搙田塗」，
lâng kóng “pah-puann thâu-lōo, khah su jio̍k tshân-thôo”, 

就是這个情理。
tō sī tsit ê tsîng-lí.




早冬佈稻仔，
Tsá-tang pòo-tiū-á, 

一百工就會割得，
tsi̍t-pah kang tō ē kuah-tit, 

拄好是熱人的時陣，
tú-hó sī jua̍h--lâng ê sî-tsūn, 

厝邊頭尾較有通相換工，
tshù-pinn-thâu-bué khah ū thang sio uānn kang, 

曝粟仔較緊焦。
pha̍k tshik-á khah kín ta. 

啊若慢冬這水，
Ah nā bān-tang tsit tsuí, 

就無相siāng矣，
tō bô sio-siāng --ah, 

七月佈田十一月欲割，
tshit-gue̍h pòo-tshân tsa̍p-it-gue̍h beh kuah, 

原本就無遐爾燒熱，
guân-pún tō bô hiah-nī sio-jua̍h, 

稻仔細穗閣袂飽米，
tiū-á sè suī koh bē pá-bí, 

佮早冬來比並，
kah tsá-tang lâi pí-phīng, 

割起來差不多有減兩成彼跤兜，
kuah --khí-lâi tsha-put-to ū kiám nn̄g siânn hit kha-tau, 

上䆀才的是誠捷搪著歹天落雨，
siōng bái-tshâi ê sī tsiânn tsia̍p tn̄g-tio̍h pháinn-thinn lo̍h-hōo, 

稻仔是欲割抑毋，
tiū-á sī beh kuah ia̍h m̄, 

想甲頭殼欲破去。
siūnn kah thâu-khak beh phuà--khì. 

準講冗早割，
Tsún-kóng liōng-tsá kuah, 

閣驚粟仔傷青無夠分，
koh kiann tshik-á siunn tshenn bô-kàu hun, 

若欲較晏才割，
nā beh khah uànn tsiah kuah, 

反顛倒著愛操煩稻稿是毋是會拗落來、
huán-tian-tò tio̍h ài tshau-huân tiū-kó sī m̄ sī ē áu--lo̍h-lâi, 

沐澹的粟仔是毋是會出芽、生菇，
bak tâm ê tshik-á sī m̄ sī ē tshut-gê, senn-koo, 

變甲袂食袂睏得。
piàn kah bē-tsia̍h-bē-khùn-tit.




開春欲佈田的秧仔，
Khui-tshun beh pòo-tshân ê ng-á, 

著愛家己用粟仔來隱，
tio̍h ài ka-kī iōng tshik-á lâi ún, 

正月半才過，
tsiann--gue̍h-puànn tsiah kuè, 

著愛隨攢米籮（竹篾仔做的，圓喙四角底）貯粟仔，
tio̍h ài suî tshuân bí-luâ (tik-bi̍h-á tsò--ê, înn tshuì sì-kak-té) té tshik-á, 

提去有行流水的所在浸，
the̍h khì ū kiânn lâu-tsuí ê sóo-tsāi tsìm, 

圳仔頭淺水闊闊的溝仔底上合。
tsùn-á-thâu tshián tsuí khuah-khuah ê kau-á-té siōng ha̍h.  

聽候三、四工仔過，
Thìng-hāu sann, sì kang-á kuè, 

粟頭會暴一絲絲仔的白芽，
tshik-thâu ē pok tsi̍t-si-si-á ê pe̍h-gê, 

規个米籮小可仔膨懸起來的時陣，
kui-ê bí-luâ sió-khuá-á phòng kuân khí-lâi ê sî-tsūn, 

才用焦草仔崁頂面，
tsiah iōng ta-tsháu-á khàm tíng-bīn, 

予伊略仔燒燒，
hōo i lio̍h-á sio-sio, 

會較快暴芽。
ē khah khuài pok-gê. 

閣過四、五工，
Koh kuè sì, gōo kang, 

才共總暴芽的粟種撈起來，
tsiah kā tsóng pok-gê ê tshik-tsíng hôo--khí-lâi, 

掖落去一坵進前早就圍便便、
iā--lo̍h-khì tsi̍t khu tsìn-tsîng tsá tō uî piān-piān, 

共塗搙甲足幼、
kā thôo jio̍k kah tsiok iù, 

足平的細細坵田仔，
tsiok pênn ê sè-sè khu tshân-á, 

上加是一個月，
siōng-ke sī tsi̍t kò gue̍h, 

秧仔發有一掠懸，
ng-á huat ū tsı̍t-lia̍h kuân, 

就會當挑起來佈田。
tō ē-tàng thio--khí-lâi pòo-tshân.  

論真來講，
Lūn-tsin lâi kóng, 

做田人的穡頭，
tsò-tshân-lâng ê sit-thâu, 

就是無錢通倩人，
tō sī bô tsînn thang tshiànn lâng, 

才著遐爾仔拚勢，
tsiah tio̍h hiah-nī-á piànn-sè, 

毋是食飽傷閒咧揣工課來換枵，
m̄ sī tsia̍h pá siunn îng teh tshuē khang-khuè lâi uānn iau, 

啊若手頭冗剩會得過的人，
ah nā tshiú-thâu liōng-siōng ē-tit kuè ê lâng, 

𨑨迌都袂赴矣，
tshit-thô to bē-hù --ah, 

盍會知影啥物號做佈田咧！
khah ē tsai-iánn siánn-mih hō-tsò pòo-tshân --leh!

