874 豬母落水的故事

豬母落水的故事
Ti-bó lo̍h-tsuí ê kòo-sū

澎湖海邊有一个地頭叫做「豬母落水」，
Phênn-ôo hái-pinn ū tsi̍t ê tē-thâu kiò-tsuè “Ti-bú lo̍h-tsuí”, 

聽伊的名就知影伊應該有一个故事。
thiann i ê miâ tō tsai-iánn i ing-kai ū tsi̍t ê kòo-sū. 

無錯，
Bô tshò, 

伊是一个豬母去予人拖落水的所在，
i sī tsi̍t ê ti-bó khì hōo lâng thua lo̍h-tsuí ê sóo-tsāi, 

現時七、八十歲的在地老大人攏知。
hiān-sî tshit, peh-tsa̍p huè ê tsāi-tē lāu-tuā-lâng lóng tsai.

原來佇百外年前，
Guân-lâi tī pah-guā-nî tsîng, 

澎湖的人口少，
Phênn-ôo ê jîn-kháu tsió, 

掠魚的嘛無濟，
lia̍h-hî --ê mā bô tsē, 

所以有一寡魚仔毋知人類的可怕，
sóo-í ū tsi̍t-kuá hî-á m̄ tsai jîn-luī ê khó-phànn, 

泅來海邊討食。
siû lâi hái-pinn thó-tsia̍h. 

其中有一款八肢跤當地人叫做「土婆」的石距，
Kî-tiong ū tsi̍t khuán peh ki kha tong-tē-lâng kiò-tsuè “thóo-pô” ê tsio̍h-kū, 

一隻有百外斤重，
tsi̍t tsiah ū pah guā kin tāng, 

會爬起來海沙埔討食。
ē pê --khí-lâi hái-sua-poo thó-tsia̍h. 

彼當陣飼豬無豬牢，
Hit-tang-tsūn tshī ti bô ti-tiâu, 

豬攏佇外口四界揣物仔食，
ti lóng tī guā-kháu sì-kè tshuē mi̍h-á tsia̍h, 

親像現此時的放山雞，
tshin-tshiūnn hiān-tshú-sî ê pàng-suann-ke, 

這陣臺灣的小琉球，
tsit-tsūn Tâi-uân ê Sió-liû-kiû, 

飼豬猶原是這款，
tshī ti iu-guân sī tsit khuán, 

毋過無人稱呼伊做「放山豬」。
m̄-koh bô lâng tshing-hoo i tsuè “pàng-suann-ke”. 

土婆佇港口滾絞，
Thóo-pô tī káng-kháu kún-ká, 

會絞起足大的海湧，
ē ká khí tsiok tuā ê hái-íng, 

所以港邊的人共港口的大湧叫做「土婆湧」，
sóo-í káng-pinn ê lâng kā káng-kháu ê tuā-íng kiò-tsuè “thóo-pô-íng”, 

對遮咱會當了解，
uì tsia lán ē-tàng liáu-kái, 

古早時代，
kóo-tsá sî-tāi, 

土婆是足大隻的。
thóo-pô sī tsiok tuā-tsiah --ê.

澎湖土婆爬起來海沙埔，
Phênn-ôo thóo-pô pê --khí-lâi hái-sua-poo, 

看著豬母嘛佇海埔討食，
khuànn-tio̍h ti-bó mā tī hái-poo thó-tsia̍h, 

即時「大食細」，
tsik-sî “tuā-tsia̍h-sè”, 

共伊拖落海底拆食落腹，
kā i thua lo̍h hái-té thiah-tsia̍h-lo̍h-pak, 

可憐飼豬的人就失去一隻豬母。
khó-liân tshī-ti ê lâng tō sit-khì tsi̍t tsiah ti-bó. 

大概是土婆食了知滋味，
Tāi-khài sī thóo-pô tsia̍h liáu tsai tsu-bī, 

不時上岸來拖豬母，
put-sî tsiūnn-huānn lâi thua ti-bó, 

當地人就共彼个所在叫做「豬母落水」，
tong-tē-lâng tō kā hit ê sóo-tsāi kiò-tsuè “Ti-bú lo̍h-tsuí”, 

這个名就按呢叫牢咧。
tsit ê miâ tō án-ne kiò tiâu --leh.

古早人號名，
Kóo-tsá-lâng hō-miâ, 

攏是無禁無忌，
lóng sī bô-kìm-bô-khī, 

直來直去，
ti̍t-lâi-ti̍t-khì, 

予人講倯閣有力，
hōo lâng kóng sông koh ū-la̍t, 

顛倒好記閣趣味。
tian-tò hó kì koh tshù-bī. 

現代人墨水啉較濟，
Hiān-tāi-lâng ba̍k-tsuí lim khah tsē, 

講求文雅閣有學問，
káng-kiû bûn-ngá koh ū ha̍k-būn, 

當地現代人就將這个土名改做「山水里」，
tong-tē hiān-tāi-lâng tō tsiong tsit ê thóo-miâ kái-tsuè “San-suí-lí”, 

咱這陣來遮遊覽，
lán tsit-tsūn lâi tsia iû-lám, 

就尊重在地人，
tō tsun-tiōng tsāi-tē-lâng, 

叫伊山水里，
kiò i San-suí-lí, 

有山閣有水，
ū suann koh ū tsuí, 

共伊呵咾一下。
kā i o-ló --tsi̍t-ē.

