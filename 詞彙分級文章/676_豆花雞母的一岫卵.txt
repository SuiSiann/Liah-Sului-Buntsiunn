676 豆花雞母的一岫卵

#豆花雞母#蹛佇一个樹仔生甲青ling-ling、花開甲滿滿是的山跤，
#Tāu-hue-ke-bó# tuà tī tsi̍t ê tshiū-á senn kah tshenn-ling-ling, hue khui kah muá-muá-sī ê suann-kha, 

伊有一岫真媠的卵。
i ū tsi̍t siū tsin suí ê nn̄g. 

伊感覺誠囂俳，
I kám-kak tsiânn hiau-pai, 

想欲風神一下，
siūnn-beh hong-sîn --tsi̍t-ē, 

展予所有的朋友知影。
tián hōo sóo-ū ê pîng-iú tsai-iánn.

這工天氣誠好，
Tsit kang thinn-khì tsiânn hó, 

日頭拄出來探頭，
ji̍t-thâu tú tshut-lâi thàm-thâu, 

風微微仔吹，
hong bî-bî-á tshue, 

白雲四界咧佮人相借問。
pe̍h-hûn sì-kè teh kah lâng sio-tsioh-mn̄g. 

伊規个人足輕鬆，
I kui-ê lâng tsiok khin-sang, 

心情誠爽快，
sim-tsîng tsiânn sóng-khuài, 

小梳妝打扮一下，
sió se-tsng tánn-pān --tsi̍t-ē, 

對雞牢仔內行出來，
uì ke-tiâu-á-lāi kiânn --tshut-lâi, 

那行那唱歌。
ná kiânn ná tshiùnn-kua.  

樹仔頂的鳥仔，
Tshiū-á-tíng ê tsiáu-á, 

聽著伊唱歌的聲，
thiann-tio̍h i tshiùnn-kua ê siann, 

嘛攏誠歡喜，
mā lóng tsiânn huann-hí, 

就佮伊做伙唱，
tō kah i tsò-hué tshiùnn, 

順紲佇樹仔頂扭來扭去，
sūn-suà tī tshiū-á-tíng ngiú lâi ngiú khì, 

跳上時行的舞步。
thiàu siōng sî-kiânn ê bú-pōo. 

伊行入去農場內底，
I kiânn --ji̍p-khì lông-tiûnn lāi-té, 

伊有真濟朋友蹛佇遮，
i ū tsin tsē pîng-iú tuà tī tsia, 

這陣伊問家己：
tsit-tsūn i mn̄g ka-kī: 

「遮闊莽莽，
“Tsia khuah-bóng-bóng, 

我應該先去揣啥人咧？
guá ing-kai sing khì tshuē siánn-lâng --leh? 

#阿嬌仔#、
#A-kiau--á#, 

#阿純仔#、
#A-sûn--á#, 

#阿惠仔#、
#A-huī--á#, 

#阿美仔#、
#A-bí--á#, 

#阿珠仔#，
#A-tsu--á#, 

抑是#阿玲仔#……咧？
ia̍h-sī #A-lîng--á#... --leh? 

喔！
Ooh! 

我先來去揣蹛上近的鴨母#阿圓仔#好啦。」
Guá sing lâi-khì tshuē tuà siōng kīn ê ah-bó #A-înn--á# hó --lah.”

伊跳入去#阿圓#in兜，
I thiàu --ji̍p-khì #A-înn# in tau,

#阿圓#看著伊來誠歡喜，
#A-înn# khuànn-tio̍h i lâi tsiânn huann-hí, 

毋過這陣，
m̄-koh tsit-tsūn, 

#阿圓#拄好咧教in囝學泅水，
#A-înn# tú-hó teh kà in kiánn o̍h siû-tsuí, 

無閒通好好仔共招待。
bô-îng thang hó-hó-á kā tsiau-thāi.

伊想講：
I siūnn-kóng: 

「抑無，
“iah-bô, 

我來去揣羊母#阿美仔#，
guá lâi-khì tshuē iûnn-bó #A-bí--á#, 

我參伊上有話講。」
guá tsham i siōng ū uē kóng.” 

伊行過一个山崙仔，
I kiânn-kuè tsi̍t ê suann-lūn-á, 

來到一欉樹仔跤的時，
lâi-kàu tsi̍t tsâng tshiū-á-kha ê sî, 

雄雄有一隻兔仔對樹仔後傱出來，
hiông-hiông ū tsi̍t tsiah thòo-á uì tshiū-á-āu tsông --tshut-lâi, 

伊佮兔仔煞跋跋做一伙，
i kah thòo-á suah pua̍h-pua̍h tsò tsi̍t hué, 

兔仔趕緊共伊會失禮。
thòo-á kuánn-kín kā i huē sit-lé. 

斟酌共看，
Tsim-tsiok kā khuànn, 

原來是in朋友#阿玲仔#。
guân-lâi sī in pîng-iú #A-lîng--á#. 

#阿玲#拄欲趕轉去厝，
#A-lîng# tú beh kuánn tńg-khì tshù, 

共伊的兔仔囝洗身軀，
kā i ê thòo-á-kiánn sé-sin-khu, 

就招伊做伙去。
tō tsio i tsò-hué khì. 

#阿玲#走敢若飛，
#A-lîng# tsáu kánn-ná pue, 

跤步誠緊，
kha-pōo tsiânn kín, 

#豆花雞母#綴佇伊的後壁逐甲怦怦喘。
#Tāu-hue-ke-bó# tuè tī i ê āu-piah jiok kah phēnn-phēnn-tshuán. 

到厝，
Kàu tshù, 

#阿玲仔#先斟一甌水予伊啉，
#A-lîng--á# sing thîn tsi̍t au tsuí hōo i lim, 

越頭就緊走入去，
ua̍t-thâu tō kín tsáu --ji̍p-khì, 

共伊的兔仔囝洗身軀，
kā i ê thòo-á-kiánn sé-sin-khu, 

舞甲是大粒汗細粒汗。
bú kah sī tuā lia̍p kuānn sè lia̍p kuānn.

#豆花雞母#就想講：
#Tāu-hue-ke-bó# tō siūnn-kóng: 

「這馬我應該來去揣#阿美仔#。」
“Tsit-má guá ing-kai lâi-khì tshuē #A-bí--á#.” 

伊經過一板曲痀橋，
I king-kuè tsi̍t pán khiau-ku-kiô, 

來到#阿美仔#in兜。
lâi-kàu #A-bí--á# in tau. 

In兜實在誠闊，
In tau si̍t-tsāi tsiânn khuah, 

到位看著#阿美仔#和伊的囡仔佇草埔咧運動。
kàu-uī khuànn-tio̍h #A-bí--á# hām i ê gín-á tī tsháu-poo teh ūn-tōng.  

這陣伊的囡仔，
Tsit-tsūn i ê gín-á, 

連鞭走過來#阿美#的面頭前拋輾斗，
liâm-mi tsáu --kuè-lâi #A-bí# ê bīn-thâu-tsîng pha-liàn-táu, 

連鞭走去溪仔邊耍水，
liâm-mi tsáu-khì khe-á-pinn sńg tsuí, 

目一下𥍉又閣傱對樹仔跤去矣。
ba̍k tsi̍t-ē nih iū-koh tsông uì tshiū-á-kha khì --ah.  

#阿美#照顧伊的羊仔囝，
#A-bí# tsiàu-kòo i ê iûnn-á-kiánn, 

無閒甲玲瑯踅。
bô-îng kah lin-long-se̍h.

#豆花雞母#頭犁犁無意仔無意，
#Tāu-hue-ke-bó# thâu lê-lê bô-ì-á-bô-ì, 

寬寬仔行倒轉去伊的雞牢。
khuann-khuann-á kiânn tó-tńg-khì i ê ke-tiâu. 

伊看過朋友的囡仔了後就咧想：
I khuànn-kuè pîng-iú ê gín-á liáu-āu tō teh siūnn: 

「In的囡仔實在比我遮的卵加足古錐。」
“In ê gín-á si̍t-tsāi pí guá tsia-ê nn̄g ke tsiok kóo-tsui.”

伊愈想愈艱苦，
I jú siūnn jú kan-khóo, 

勻勻仔軁去伊的雞岫內底雄雄，
ûn-ûn-á nǹg-khì i ê ke-siū lāi-té Hiông-hiông, 

#pi̍h-pi̍h-pia̍k-pia̍k#，
#pi̍h-pi̍h-pia̍k-pia̍k#, 

#pi̍h-pi̍h-pia̍k-pia̍k#……
#pi̍h-pi̍h-pia̍k-pia̍k#…. 

一粒毛聳聳的頭鑽出來，
Tsi̍t lia̍p môo tshàng-tshàng ê thâu tsǹg --tshut-lâi, 

紲落去另外一隻，
suà--lo̍h-khì līng-guā tsi̍t tsiah, 

閣另外一隻……
koh līng-guā tsi̍t tsiah…. 

一下仔，
Tsi̍t-ē-á, 

規个雞岫內底，
kui-ê ke-siū lāi-té, 

攏是拄出世的雞仔囝。
lóng sī tú tshut-sì ê ke-á-kiánn.

伊的目睭褫甲大大蕊，
I ê ba̍k-tsiu thí kah tuā-tuā-luí, 

恬恬看伊的雞仔囝，
tiām-tiām khuànn i ê ke-á-kiánn, 

愈看愈古錐，
jú khuànn jú kóo-tsui, 

愈看愈古錐……
jú khuànn jú kóo-tsui….

