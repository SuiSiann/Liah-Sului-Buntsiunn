881 阿嬸

頂站仔，
Tíng-tsām-á, 

去揣蹛佇山頂的朋友，
khì tshuē tuà tī suann-tíng ê pîng-iú, 

予𪜶請食晝。
hōo in tshiánn tsia̍h-tàu. 

桌頂的料理攏是野菜，
Toh-tíng ê liāu-lí lóng sī iá-tshài, 

有山苳蒿炒薑絲、
ū suann-tang-o tshá kiunn-si, 

蔭豉仔煮烏甜仔菜、
ìm-sīnn-á tsú oo-tinn-á-tshài, 

曝焦的倒吊蓮花煮赤肉湯，
pha̍k-ta ê tò-tiàu liân-hue tsú tshiah-bah thng, 

攏是誠久無食著的山珍野味。
lóng sī tsiânn kú bô tsia̍h-tio̍h ê san-tin-iá-bī. 

閣有海產喔！
Koh ū hái-sán --ooh! 

是朋友𪜶阿爸，
Sī pîng-iú in a-pah, 

去海墘硓𥑮石坪托的「疕仔」，
khì hái-kînn lóo-kóo-tsio̍h-phiânn thuh--ê “phí-á”, 

嘛有人講做「淺笊」猶閣有「珠螺」佮「海參」等等。
mā ū lâng kóng tsò “tshián-tsuánn” iáu-koh ū “tsu-lê” kah “hái-sim” tíng-tíng. 




食著遮濟足久無食著的野味，
Tsia̍h-tio̍h tsiah tsē tsiok kú bô tsia̍h-tio̍h ê iá-bī, 

雄雄煞來想起足數念的一个人，
hiông-hiông suah lâi siūnn khí tsiok siàu-liām ê tsi̍t ê lâng, 

一个親像阿母仝款遐爾仔照顧我、
tsi̍t ê tshin-tshiūnn a-bú kāng-khuán hiah-nī-á tsiàu-kòo guá, 

疼惜我的厝邊阿嬸，
thiànn-sioh guá ê tshù-pinn a-tsím, 

猶閣有伊的燜飯配豆乳。
iáu-koh ū i ê būn-pn̄g phuè tāu-jú. 




我讀國校仔彼段期間，
Guá tha̍k kok-hāu-á hit tuānn kî-kan, 

阮爸母因為工課的關係，
guán pē-bú in-uī khang-khuè ê kuan-hē, 

定定無佇厝，
tiānn-tiānn bô tī tshù, 

就央厝邊的阿嬸照顧我的三頓。
tō iang tshù-pinn ê a-tsím tsiàu-kòo guá ê sann-tǹg. 

逐工散學了後，
ta̍k kang suànn-o̍h liáu-āu, 

功課若寫好，
kong-khò nā siá hó, 

就浸佇阿嬸𪜶兜，
tō tsìm tī a-tsím in tau, 

替伊顧𥴊仔店順紲等食飯，
thè i kòo kám-á-tiàm sūn-suà tán tsia̍h-pn̄g, 

上讚的是會當食我愛食的四秀仔。
siōng-tsán--ê sī ē-tàng tsia̍h guá ài tsia̍h ê sì-siù-á. 




阿嬸𪜶翁做炭空，
A-tsím in ang tsò thuànn-khang, 

拄著「落陷」走袂赴，
tú-tio̍h “lak-hām” tsáu bē-hù, 

自按呢就無閣轉來。
tsū-án-ne tō bô koh tńg--lâi. 

阿嬸真儼硬，
A-tsím tsin giám-ngē, 

擔起扶養三个查某囝的重擔。
tann khí hû-ióng sann ê tsa-bóo-kiánn ê tāng-tànn. 

伊兩肢手無一時閒，
I nn̄g ki tshiú bô-tsi̍t-sî-îng, 

兩肢跤敢若煏鼓箸咧。
nn̄g ki kha kán-ná piak-kóo-tī --leh. 

趁錢的工課，
Thàn-tsînn ê khang-khuè, 

無一項考伊會倒，
bô tsi̍t hāng khó i ē tó, 

毋管是上山去遏劍竹仔筍揹去市仔賣，
m̄-kuán sī tsiūnn-suann khì at kiàm-tik-á sún phāinn khì tshī-á bē, 

抑是落湳田去割鹹草。
iah-sī lo̍h làm tshân khì kuah kiâm-tsháu. 

工課若有閬縫就去山頂薅茅仔草根佮藥草交予青草仔店，
Khang-khuè nā ū làng-phāng tō khì suann-tíng khau hm̂-á-tsháu-kin kah io̍h-tsháu kau hōo tshenn-tsháu-á-tiàm, 

若有錢通趁，
nā ū-tsînn thang thàn, 

阿嬸攏袂嫌艱苦。
a-tsím lóng bē hiâm kan-khóo. 

露水未焦就出門，
Lōo-tsuí bē ta tō tshut-mn̂g, 

日頭落山共伊的人影牽甲長長長，
ji̍t-thâu lo̍h-suann kā i ê lâng-iánn khan kah tn̂g-tn̂g-tn̂g, 

伊才會入門。
i tsiah ē ji̍p-mn̂g. 

人若苦勸伊身體著較保重咧，
lâng nā khóo-khǹg i sin-thé tio̍h khah pó-tiōng --leh, 

阿嬸總是笑笑仔講：「少年著愛操，食老才有好尾梢。」
a-tsím tsóng-sī tshiò-tshiò-á kóng:“Siàu-liân tio̍h ài tshau, tsia̍h-lāu tsiah ū hó bué-sau.” 

阿嬸若入山做穡，
A-tsím nā ji̍p-suann tsò-sit, 

一定順紲紮一堆野菜轉來，
it-tīng sūn-suà tsah tsi̍t tui iá-tshài tńg--lâi, 

庄裡的人攏愛笑伊是王寶釧苦守寒窯，
tsng-lí ê lâng lóng ài tshiò i sī Ông Pó-tshuan khóo siú gân-iô, 

專門咧食野菜，
tsuan-mn̂g teh tsia̍h iá-tshài, 

我感覺野菜嘛袂歹食啊！
guá kám-kak iá-tshài mā bē pháinn-tsia̍h --ah! 




阿嬸閣有兩項好手藝，
A-tsím koh ū nn̄g hāng hó tshiú-gē, 

就是煮燜飯佮做豆乳。
tō sī tsú būn-pn̄g kah tsò tāu-jú. 

這馬的燜飯料著下誠濟，
Tsit-má ê būn-pn̄g liāu tio̍h hē tsiânn tsē, 

有豆乾角、香菇、肉絲，
ū tāu-kuann-kak, hiunn-koo, bah-si, 

配料在人佮意，
phuè-liāu tsāi-lâng kah-ì, 

啊若阮阿嬸的燜飯就干焦三味：白米摻糙米，
ah nā guán a-tsím ê būn-pn̄g tō kan-na sann bī: pe̍h-bí tsham tshò-bí, 

頂面囥番薯箍。
tíng-bīn khǹg han-tsî-khoo. 

透早起床就用大灶起火，
Thàu-tsá khí-tshn̂g tō iōng tuā-tsàu khí-hué, 

煮一大鼎的燜飯，
tsú tsi̍t tuā tiánn ê būn-pn̄g, 

這鼎飯是阿嬸佮伊三个查某囝和我五个人一工的三頓。
tsit tiánn pn̄g sī a-tsím kah i sann ê tsa-bóo-kiánn hām guá gōo ê lâng tsi̍t kang ê sann-tǹg. 

燜飯是汫的，
Būn-pn̄g sī tsiánn--ê, 

愛配阿嬸家己做的豆乳，
ài phuè a-tsím ka-kī tsò ê tāu-jú, 

無會無鹹無纖。
bô ē bô-kiâm-bô-siam. 

一角豆乳聽好配三碗燜飯，
Tsi̍t kak tāu-jú thìng-hó phuè sann uánn būn-pn̄g, 

啊若暗頓就閣有野菜通配。
ah nā àm-tǹg tō koh ū iá-tshài thang phuè. 

遮爾簡單的粗飯菜，
Tsiah-nī kán-tan ê tshoo pn̄g-tshài, 

配豆乳摻著阿嬸條直骨力的精神佮對我的疼惜，
phuè tāu-jú tsham-tio̍h a-tsím tiâu-ti̍t kut-la̍t ê tsing-sîn kah tuì guá ê thiànn-sioh, 

煞予我數念伊規世人。
suah hōo guá siàu-liām i kui-sì-lâng.

