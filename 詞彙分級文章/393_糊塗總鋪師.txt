393 糊塗總鋪師

糊塗總舖師
Hôo-tôo tsóng-phòo-sai




人人叫我是總舖師
Lâng-lâng kiò guá sī tsóng-phòo-sai

上蓋出名是𠢕煮菜
Siōng-kài tshut-miâ sī gâu tsú tshài

料理好食是蓋全臺
Liāu-lí hó-tsia̍h sī kài tsuân-Tâi

名聲轟動是全世界
Miâ-siann hong-tōng sī tsuân-sè-kài

來來來 手攑菜刀對遮來
Lâi lâi lâi tshiú gia̍h tshài-to tuì tsia lâi 

是因為彼个躼跤才
Sī in-uī hit ê lò-kha-Tsâi




In囝娶太太
In kiánn tshuā thài-thài

才叫我這个糊塗的總舖師
Tsiah kiò guá tsit ê hôo-tôo ê tsóng-phòo-sai

欲來辦酒菜
Beh lâi pān tsiú-tshài

兇狂行入灶跤內
Hiong-kông kiânn-ji̍p tsàu-kha-lāi

酸醋提來試看覓
Sng-tshòo the̍h-lâi tshì-khuànn-māi

氣味閣袂䆀
Khì-bī koh bē bái

莫怪查某人食醋的時陣
Bo̍k-kuài tsa-bóo-lâng tsia̍h-tshòo ê sî-tsūn

才會遐可愛
Tsiah ē hiah khó-ài

我的料理是奇奇佮怪怪
Guá ê liāu-lí sī kî-kî kah kuài-kuài

有食過的人攏會知
Ū tsia̍h-kuè ê lâng lóng ē tsai

抑若無食過的人請恁試看覓
Ia̍h nā bô tsia̍h-kuè ê lâng tshiánn lín tshì-khuànn-māi

代先鴨卵來敲破
Tāi-sing ah-nn̄g lâi khà-phuà 

欲煎鴨卵摻麵線
Beh tsian ah-nn̄g tsham mī-suànn

鴨卵落鼎是咇噗彈
Ah-nn̄g lo̍h tiánn sī phi̍h-pho̍k tuānn

白仁走四散
Pe̍h-jîn tsáu sì-suànn

紅仁才探頭出來看
Âng-jîn tsiah thàm-thâu tshut-lâi khuànn

看看看 這齣是腰子炒豬肝
Khuànn khuànn khuànn tsit tshut sī io-tsí tshá ti-kuann

豬肝著愛炒予爛爛
Ti-kuann tio̍h-ài tshá hōo nuā-nuā

才袂損害著阿婆的喙齒岸
Tsiah bē sún-hāi tio̍h a-pô ê tshuì-khí-huānn

紲落去
Suà--lo̍h-khì

這齣就是紅燒魚五柳居
Tsit tshut tō sī âng-sio hî ngóo-liú-ki

酸醋加四兩二
Sng-tshòo ka sì-niú-jī

才會當治療病相思
Tsiah ē-tàng tī-liâu pēnn-siunn-si

閣來這齣龍蝦炒韭菜
Koh lâi tsit tshut lîng-hê tshá kú-tshài

凡是無夠力的翁婿
Huân sī bô-kàu la̍t ê ang-sài

食了後才毋免閣再驚太太
Tsia̍h liáu āu tsiah m̄-bián koh-tsài kiann thài-thài

來喔
Lâi --ooh

今仔日最重要的就是這齣美國來的火雞
Kin-á-ji̍t tsuè tiōng-iàu ê tō sī tsit tshut Bí-kok lâi ê hué-ke

這隻火雞
Tsit tsiah hué-ke

毛生做特別豔麗
Môo senn-tsò ti̍k-pia̍t iām-lē

我想講欲共挽幾枝仔起來送阮彼个
Guá siūnn-kóng beh kā bán kuí-ki-á khí-lâi sàng guán hit ê

猶毋過 這隻火雞誠歹性地
Iáu-m̄-koh tsit tsiah hué-ke tsiânn pháinn-sìng-tē

我毛共掣一枝
Guá môo kā tshuah tsi̍t ki

伊共我啄一下
I kā guá tok tsi̍t ē

掣兩枝 共我啄兩下
Tshuah nn̄g ki kā guá tok nn̄g ē

我人氣 共伊修面剃喙䫌
Guá lâng khì kā i siu bīn thì tshuì-phué

啊這隻美國火雞實在有影袂曉衰
Iah tsit tsiah Bí-kok hué-ke si̍t-tsāi ū-iánn bē-hiáu sue

毛都掣了了囉 
Môo to tshuah liáu-liáu --looh

也敢逃亡到大街
Iā kánn tô-bông kàu tuā-ke

害我逐甲喘怦怦
Hāi guá jiok kah tshuán-phēnn-phēnn

我沿路逐
Guá iân-lōo jiok

伊按呢沿路走沿路飛 
I án-ne iân-lōo tsáu iân-lōo pue

可比世界的運動會
Khó-pí sè-kài ê ūn-tōng-huē

講起來實在真笑詼
Kóng khí-lâi si̍t-tsāi tsin tshiò-khue




這隻火雞煞跋落去臭溝仔底
Tsit tsiah hué-ke suah pua̍h lo̍h-khì tshàu kau-á té

我趕緊利用這个機會
Guá kuánn-kín lī-iōng tsit ê ki-huē

共掠轉來用洗衣機一直洗
Kā lia̍h tńg-lâi iōng sé-i-ki it-ti̍t sé

奇怪啊
Kî-kuài --ah

洗半點外鐘久
Sé puànn-tiám-guā-tsing kú

氣味仙洗就洗袂退
Khì-bī sian sé tō sé bē thè

人客客廳坐
Lâng-kheh kheh-thiann tsē

等甲強強欲發性地
Tán kah kiōng-kiōng beh huat-sìng-tē

叫我趕緊出火雞
Kiò guá kuánn-kín tshut hué-ke

我就按呢#乾乾脆脆#
Guá tsiū án-ne #乾乾脆脆#

三十六刀七十二塊
Sann-tsa̍p-la̍k to tshit-tsa̍p-jī tè

快速駛炎火
Khuài-sok sái iām hué

做好才共捀出去請人客
Tsò hó tsiah kā phâng tshut-khì tshiánn-lâng-kheh

彼人客看著是美國火雞
He lâng-kheh khuànn-tio̍h sī Bí-kok hué-ke

按呢逐家相爭夾
Án-ne ta̍k-ke sio-tsenn ngeh

窒窒咧規喙䫌
That-that --leh kui tshuì-phué

窒了後才知影氣味有問題
That liáu-āu tsiah tsai-iánn khì-bī ū būn-tê

想講欲吐出來
Siūnn-kóng beh thòo--tshut-lâi

又閣驚歹勢啊
Iū-koh kiann pháinn-sè --ah

只好目睭激瞌瞌
Tsí-hó ba̍k-tsiu kik kheh-kheh

大下共吞落去腹肚底
Tuā-ē kā thun lo̍h-khì pak-tóo-té

順紲呵咾我這个總舖師的好手藝
Sūn-suà o-ló guá tsit ê tsóng-phòo-sai ê hó tshiú-gē

也會曉煮這號美國來的火雞
Iā ē-hiáu tsú tsit lō Bí-kok lâi ê hué-ke

人人叫我是總舖師
Lâng-lâng kiò guá sī tsóng-phòo-sai

上蓋出名是𠢕煮菜
Siōng-kài tshut-miâ sī gâu tsú tshài

料理好食是蓋全臺
Liāu-lí hó-tsia̍h sī kài tsuân-Tâi

名聲轟動是全世界
Miâ-siann hong-tōng sī tsuân sè-kài

先生食著笑咍咍
Sian-sinn tsia̍h tio̍h tshiò-hai-hai

小姐食著好體材
Sió-tsiá tsia̍h tio̍h hó thé-tsâi

囡仔食著真可愛
Gín-á tsia̍h tio̍h tsin khó-ài

毋信請恁試看覓
M̄ sìn tshiánn lín tshì-khuànn-māi

