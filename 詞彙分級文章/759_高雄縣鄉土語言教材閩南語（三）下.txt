759 高雄縣鄉土語言教材閩南語（三）下

第一課 臆謎猜 
Tē it khò ioh bī-tshai

元宵節彼暗，月娘光閣圓，
Guân-siau-tseh hit àm, gue̍h-nîu kng koh înn, 

阮全家去廟埕臆謎猜。
Guán tsuân-ke khì biō-tiânn ioh bī-tshai. 

廟埕掛足濟花燈，共四界照甲光焱焱。
Biō-tiânn kuà tsiok tsē hue-ting, kā sì-kè tsiò kah kng-iānn-iānn. 

謎題真奇巧，獎品嘛真豐沛。逐家相爭臆，
Bī-tê tsin kî-khá, tsióng-phín mā tsin phong-phài. Ta̍k-ke sio-tsenn ioh, 

鑼聲鼓聲佮人聲，實在有夠鬧熱；
Lô siann kóo siann kah lâng siann, si̍t-tsāi ū-kàu lāu-jia̍t;

「青布包白布，白布包柴梳，柴梳包白米」
“Tshenn pòo pau pe̍h pòo, pe̍h pòo pau tshâ-se, tshâ-se pau pe̍h-bí” 

（臆一種果子名）「柚仔！」
(ioh tsi̍t tsióng kué-tsí miâ) “īu-á!” 

「三分實在話」
“Sann hun si̍t-tsāi uē”

（臆一句臺灣俗語）「白賊七仔！」
(ioh tsi̍t kù Tâi-uân sio̍k-gí) “pe̍h-tsha̍t-tshit-á!”

「有翼飛袂起，無跤走千里」
“Ū si̍t pue bē khí, bô kha tsáu tshian-lí” 

（臆一種動物名）「魚仔！」
(ioh tsi̍t tsióng tōng-bu̍t miâ) “hî-á!”

阿姊講：「臆謎猜真好耍！活動腦筋閣會當得獎品。」 
A-tsí kóng: “ioh bī-tshai tsin hó-sńg! Ua̍h-tōng náu-kin koh ē-tàng tit tsióng-phín.”

阿爸應講：「這叫做一兼二顧，摸蜊仔兼洗褲。」
A-pah ìn kóng: “tse kiò-tsò it kiam jī kòo, bong lâ-á kiam sé khòo.” 

四邊的人笑甲真大聲！
Sì-pinn ê lâng tshiò kah tsin tuā siann!

活動結束矣，逐家做伙幫忙掃地收椅仔，
Ua̍h-tōng kiat-sok --ah, ta̍k-ke tsò-hué pang-bâng sàu-tē siu í-á, 

才倒轉去厝內。
tsiah tò-tńg khì tshù-lāi. 

這是一个真趣味的暗暝！
Tse sī tsi̍t ê tsin tshù-bī ê àm-mê!

第二課 車 
Tē jī khò tshia

大公車  遊覽車  體格粗勇真𠢕貯
Tuā kong-tshia îu-lám-tshia thé-keh tshoo-ióng tsin gâu té

規工路裡硞硞踅  交通英雄走四界
Kui-kang lōo--lí kho̍k-kho̍k-se̍h kau-thong ing-hiông tsáu sì-kè

回收車  糞埽車  資源、糞埽攏總好
Huê-siu-tshia pùn-sò-tshia tsu-guân, pùn-sò lóng-tsóng hó

認真拍拚做環保  環境衛生伊功勞
Jīn-tsin phah-piànn tsò khuân-pó huân-kíng uē-sing i kong-lô

水龍車  救護車  拍火救人時間短
Tsuí-lîng-tshia kìu-hōo-tshia phah-hué kìu-lâng sî-kan té

嗚伊嗚伊聲音急  咱愛趕緊讓伊過
Ōo-i ōo-i siann-im kip lán ài kuánn-kín nīu i kuè

貨運車砂石仔車  運送骨力走全島
Huè-ūn-tshia sua-tsio̍h-á-tshia ūn-sàng kut-la̍t tsáu tsuân tó

透早無閒到半暝  毋驚艱苦人呵咾
Thàu-tsá bô-îng kàu puànn-mê m̄ kiann kan-khóo lâng o-ló

現代生活講效率  大眾運輸責任重
Hiān-tāi sing-ua̍h kóng hāu-lu̍t tāi-tsiòng ūn-su tsik-jīm tāng

欲求平安無煩惱  交通安全第一項
Beh kîu pîng-an bô huân-ló kau-thong an-tsuân tē-it hāng

第三課 來去洗溫泉 
Tē sann khò lâi-khì sé un-tsuânn

彼一工，阮全家去南橫附近𨑨迌。
Hit tsi̍t kang, guán tsuân-ke khì Lâm-huâinn hù-kīn tshit-thô. 

青山綠水，日頭覕佇雲內， 
Tshing-san-li̍k-suí, ji̍t-thâu bih tī hûn-lāi,

定定對阮微微仔笑。
Tiānn-tiānn tuì guán bî-bî-á-tshiò.

規路攏是五花十色的野花， 
Kui lōo lóng sī gōo-hue-tsa̍p-sik ê iá-hue, 

陪伴逐家的好心情。
Puê-phuānn ta̍k-ke ê hó sim-tsîng.

到六龜，不老溫泉、寶來溫泉實在讚， 
Kàu La̍k-ku, Put-nóo un-tsuânn, Pó-lâi un-tsuânn si̍t-tsāi tsán, 

遊客泡佇露天的SPA遐，清爽逍遙閣自在。
Îu-kheh phàu tī lōo-thian ê SPA hia, tshing-sóng siau-iâu koh tsū-tsāi.

山谷內，尾蝶仔這爿飛， 
Suann-kok-lāi, bué-ia̍h-á tsit pîng pue, 

鳥仔彼爿叫，清心閣開懷。
Tsiáu-á hit pîng kiò, tshing-sim koh khai-huâi.

後擺，若招班上的同學佮in兜的人來遮郊遊，
Āu-pái, nā tsio pan-siōng ê tông-o̍h kah in tau ê lâng lâi tsia kau-îu,

逐家一定真歡喜。
ta̍k-ke it-tīng tsin huann-hí.

第四課 風吹佮干樂
Tē sì khò hong-tshue kah kan-lo̍k

放風吹，阮阿兄上蓋𠢕；
Pàng hong-tshue, guán a-hiann siōng-kài gâu;

竹枝報紙糊予牢，
Tik-ki pò-tsuá kôo hōo tiâu, 

風一下吹，就放伊自由飛；
Hong tsi̍t ē tshe, tō pàng i tsū-îu pue; 

飛向東飛向西，
Pue ǹg tang pue ǹg sai, 

替阮欣賞全世界。
Thè guán him-sióng tsuân sè-kài.

拍干樂，阮同學這馬上時行；
Phah kan-lo̍k, guán tông-o̍h tsit-má siōng sî-kiânn; 

頭大大，跤尖尖，
Thâu tuā-tuā, kha tsiam-tsiam, 

轉落去咻咻叫。
Tńg --lo̍h-khì hiu-hiu-kiò. 

無論輸贏攏好耍。
Bô-lūn su-iânn lóng hó-sńg. 

踅上久的伊就贏。
Se̍h siōng kú ê i tō iânn. 

風吹天頂飛，干樂塗跤踅；
Hong-tshue thinn-tíng pue, kan-lo̍k thôo-kha se̍h; 

親像做人仝款，
Tshin-tshīunn tsò-lâng kāng-khuán, 

愛認真拍拚，跤徛實地；
Ài jīn-tsin phah-piànn, kha khiā si̍t-tē; 

嘛愛眼光放予遠，
Mā ài gán-kong pàng hōo hn̄g, 

有志向佮天比懸低。
Ū tsì-hiòng kah thinn pí kuân-kē.

第五課 都市的街仔路 
Tē gōo khò too-tshī ê ke-á-lōo

都市的街仔路  大樓懸懸低低
Too-tshī ê ke-á-lōo  tuā-lâu kuân-kuân-kē-kē 

人濟  車也濟  車咧走  若咧飛
Lâng tsē  tshia iā tsē  tshia teh tsáu  ná teh pue

一條一條街  像一條一條溪
Tsi̍t tiâu tsi̍t tiâu ke  tshīunn tsi̍t tiâu tsi̍t tiâu khe 

白翎鷥無地歇  田嬰袂曉飛
Pe̍h-līng-si bô-tē hioh  tshân-enn bē-hiáu pue 

都市的暗暝  街頭巷尾光焱焱
Too-tshī ê àm-mê ke-thâu-hāng-bué kng-iānn-iānn

路面燈火千萬千  kha̋ng-páng霓虹比奢颺
Lōo-bīn ting-hué tshian-bān-tshian  kha̋ng-páng gê-khīng pí tshia-iānn 

火金蛄戇戇踅  四界揣無伊的家
Hué-kim-koo gōng-gōng-se̍h  sì-kè tshuē bô i ê ke

第六課 田嬰
Tē la̍k khò tshân-enn

田嬰，田嬰，飛懸懸，
Tshân-enn, tshân-enn, pue kuân-kuân, 

飛佇草仔埔頂直直踅。
Pue tī tsháu-á-poo-tíng ti̍t-ti̍t se̍h. 

看著水牛頭犁犁，
Khuànn-tio̍h tsuí-gû thâu-lê-lê, 

草蜢仔嘛是peh起peh落、跳懸跳低！
Tsháu-meh-á mā sī peh-khí-peh-lo̍h, thiàu-kuân-thiàu-kē! 

見笑草佮碗公花，攏𠢕歹勢，
Kiàn-siàu-tsháu kah uánn-kong-hue, lóng gâu pháinn-sè, 

田嬰若倚來，in就覕做伙。
Tshân-enn nā uá --lâi, in tō bih tsò-hué. 

田嬰，田嬰，寬寬仔飛，
Tshân-enn, tshân-enn, khuann-khuann-á pue, 

飛到溪仔墘看魚蝦。
Pue-kàu khe-á-kînn khuànn hî hê. 

岸邊的四跤魚仔，
Huānn-pinn ê sì kha hî-á, 

#Tin-tin thong-thong#，趕緊跳落溪。
#Tin-tin thong-thong#, kuánn-kín thiàu-lo̍h khe.

第七課 百合花
Tē tshit khò pik-ha̍p-hue

台灣百合花中仙！
Tâi-uân pik-ha̍p hue-tiong sian! 

開佇深谷，開佇山巔。
Khui tī tshim-kok, khui tī suann-tian. 

千萬年來，
Tshing-bān nî lâi, 

美麗芬芳、逍遙自在，予人欣羨。
Bí-lē hun-hong, siau-iâu tsū-tsāi, hōo lâng him-siān. 

四百冬前，梅花蘭花變較高貴。
Sì-pah tang tsîng, muî-hue lân-hue piàn kah ko-kuì. 

台灣百合，煞予人輕視，予人看無。
Tâi-uân pik-ha̍p, suah hōo lâng khin-sī, hōo lâng khuànn bô. 

伊猶原無改變，
I iu-guân bô kái-piàn,

伊仝款芬芳、純潔猶閣自然。
I kāng-khuán hun-hong, sûn-kiat iáu koh tsū-jiân.

台灣百合花中仙！
Tâi-uân pik-ha̍p hue-tiong sian! 

如今開滿溪邊、山谷、花園，
Jû-kim khui-muá khe-pinn, suann-kok, hue-hn̂g, 

對玉山頂面開到高屏溪海口。
Tuì Gio̍k-san tíng-bīn khui-kàu Ko-pîn-khe hái-kháu. 

帶著台灣原住民的精神，
Tuà-tio̍h Tâi-uân guân-tsū-bîn ê tsing-sîn, 

佮全島的花蕊，做伙鬥陣，爭芳鬥豔。
Kah tsuân tó ê hue-luí, tsò-hué tàu-tīn, tsing-hong-tàu-iām.

佇新世紀的台灣，絕代風華，閣再展現！
Tī sin sè-kí ê Tâi-uân, tsua̍t-tāi-hong-huâ, koh tsài tián-hiān!

