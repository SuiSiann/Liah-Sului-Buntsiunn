865 馬偕牧師來臺灣宣教

馬偕牧師（#Rev. George Leslie MacKay#，1844～1901），
Má-kai bo̍k-su (#Rev. George Leslie MacKay#, 1844～1901),

中文名偕叡理。
Tiong-bûn miâ Kai juē-lí.

伊出世佇#Canada##Ontario#省的#Oxford#郡
I tshut-sì tī #Canada# #Ontario# síng ê #Oxford# kūn

（#Oxford county, Ontario, Canada#）
(#Oxford county, Ontario, Canada#)

一个蘇格蘭移民的家庭。
tsi̍t ê Soo-kik-lân î-bîn ê ka-tîng.

佇遐捌讀過師範學校，
Tī hia bat tha̍k kuè su-huān ha̍k-hāu,

做過七年的小學老師，
tsò kuè tshit nî ê sió-ha̍k lāu-su,

以後才去美國讀神學院。
í-āu tsiah khì Bí-kok tha̍k sîn-ha̍k-īnn.

出業以後，
Tshut-gia̍p í-āu,

伊倒轉去#Canada#專門研究印度教佮佛教，
i tò-tńg-khì #Canada# tsuan-bûn gián-kiù Ìn-tōo-kàu kah Pu̍t-kàu,

紲落來閣去蘇格蘭的愛丁堡（#Edinburgh#）
suà --lo̍h-lâi koh khì Soo-kik-lân ê Ài-ting-pó (#Edinburgh#)

大學的神學院研究神學。
Tāi-ha̍k ê sîn-ha̍k-īnn gián-kiù sîn-ha̍k.

1871年6月，
1871 nî 6 gue̍h,

#Canada#長老會總會議決通過伊自願
#Canada# tióng-ló-huē tsóng-huē gī-kuat thong-kuè i tsū-guān

到海外傳福音的申請案，
kàu hái-guā thuân hok-im ê sin-tshíng-àn,

派伊去中國傳福音。
phài i khì Tiong-kok thuân hok-im.

10月19，
10 gue̍h 19,

馬偕辭別親朋好友，
Má-kai sî-pia̍t tshin-pîng-hó-iú,

先坐火車去美國的舊金山，
sing tsē hué-tshia khì Bí-kok ê Kū-kim-san,

才閣坐#America#號的大船，
tshiah koh tsē #America# hō ê tuā-tsūn,

欲去中國傳教，
beh khì Tiong-kok thuân-kàu,

毋過，無拍算上煞尾是佇12月29欲暗仔，
m̄-koh, bô phah-sǹg siōng suah-bué sī tī 12 gue̍h 29 beh àm-á,

孤一个人踅來到臺灣的打狗。
koo tsi̍t ê lâng se̍h lâi kàu Tâi-uân ê Tá-káu.

隔轉年的正月11，
Keh-tńg-nî ê Tsiann--gue̍h 11,

李庥牧師（#Rev. Hugh Ritchie# 1835-1879）
Lí-hui  bo̍k-su (#Rev. Hugh Ritchie# 1835-1879)

就開始教伊學習漢字佮臺灣話；
tō khai-sí kà i ha̍k-si̍p hàn-jī kah Tâi-uân-uē;

隔轉年3月初9，
keh-tńg-nî 3 gue̍h tshe 9,

才陪伊坐船來到滬尾；
tsiah puê i tsē tsûn lâi-kàu Hōo-bué;

船一下靠岸，
tsûn tsi̍t-ē khò-huānn,

偕牧師就若親像有聽著一个聲音講：
Kai bo̍k-su tō ná-tshin-tshiūnn ū thiann-tio̍h tsi̍t ê siann-im kóng:

「就是遮！（#This is the land!#）」，
“Tō sī tsia! (#This is the land!#)”,

就決定欲佇遮開始伊佇北臺灣（大甲溪以北）
tō kuat-tīng beh tī tsia khai-sí i tī pak Tâi-uân （Tāi-kah-khe í pak）

傳教的使命，
thuân-kàu ê sú-bīng,

一直到1901年伊過往為止。
it-ti̍t kàu 1901 nî i kuè-óng uî-tsí.

來到滬尾，
Lâi kàu Hōo-bué,

伊就閣較認真學臺灣話，
i tō koh khah jīn-tsin o̍h Tâi-uân-uē,

逐日攏學100个新的漢字，
ta̍k ji̍t lóng o̍h 100 ê sin ê hàn-jī,

嘛熟似一寡看牛囡仔，
mā si̍k-sāi tsi̍t-kuá khuànn-gû-gín-á,

佮學語言。
kah o̍h gí-giân.

1878年5月27，
1878 nî 5 gue̍h 27,

偕牧師閣娶五股坑信徒
Kai bo̍k-su koh tshuā Gōo-kóo-khenn sìn-tôo

陳塔嫂的新婦仔蔥仔做某，
Tân thah só ê sin-pū-á tshang--á tsò bóo,

閣共某的名改做張聰明，
koh kā bóo ê miâ kái-tsò Tiunn Tshang-miâ,

這對伊傳教的工課誠有幫助。
tse tuì i thuân-kàu ê khang-khuè tsiânn ū pang-tsōo.

有生兩个查某囝佮一个屘仔囝，
Ū senn nn̄g ê tsa-bóo-kiánn kah tsi̍t ê ban-á-kiánn,

兩个查某囝佇1898年
nn̄g ê tsa-bóo-kiánn tī 1898 nî

仝時陣嫁予臺灣人做新婦。
kāng sî-tsūn kè hōo Tâi-uân-lâng tsò sin-pū.

屘仔囝#偕睿廉#嘛佇1911年底，
Ban-á-kiánn #Kai Juē-liâm# mā tī 1911 nî té,

提著#Canada#教育學位了後，
the̍h-tio̍h #Canada# kàu-io̍k ha̍k-uī liáu-āu,

倒轉來臺灣，創辦淡江中學，
tò-tńg-lâi Tâi-uân, tshòng-pān Tām-kang Tiong-ha̍k,

做頭一任的校長，
tsò thâu tsi̍t jīm ê hāu-tiúnn,

伊嘛予人稱呼做「小馬偕」。
i mā hōo lâng tshing-hoo tsò “Sió Má-kai”.

