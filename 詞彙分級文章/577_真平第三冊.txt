577 真平第三冊

第一課 狗蟻
Tē-it khò Káu-hiā

狗蟻狗蟻真無閒，
Káu-hiā káu-hiā tsin bô-îng,

來來去去佇路頂，
lâi-lâi-khì-khì tī lōo-tíng,

為著照顧大家庭，
uī-tio̍h tsiàu-kòo tuā ka-tîng,

規日做工做袂停。
kui ji̍t tsò-kang tsò bē thîng.

第二課 玉蘭花
Tē-jī khò Gio̍k-lân-hue

玉蘭花，白閣芳，
Gio̍k-lân-hue, pe̍h koh phang,

玉蘭樹仔媠噹噹，
gio̍k-lân tshiū-á suí-tang-tang,

隔壁埕，種一欉，
keh-piah tiânn, tsìng tsi̍t tsâng,

風吹芳味四界送。
hong tshue phang-bī sì-kè sàng.

第三課 來阮兜坐
Tē-sann khò Lâi guán tau tsē

來來來，來阮兜坐，
Lâi lâi lâi, lâi guán tau tsē,

我去灶跤泡好茶，
guá khì tsàu-kha phàu hó tê,

你四界看看免歹勢，
lí sì-kè khuànn-khuànn bián pháinn-sè,

雖然阮兜有較狹， 
sui-jiân guán tau ū khah e̍h, 

毋過溫暖在心底。
m̄-koh un-luán tsāi sim-té.

第四課 露螺
Tē-sì khò Lōo-lê

一陣露螺寬寬仔爬， 
Tsi̍t tīn lōo-lê khuann-khuann-á pê, 

四界玲瑯踅，
sì-kè lin-long se̍h,

踅過田岸邊，
se̍h kuè tshân-huānn pinn,

踅過沙仔地，
se̍h kuè sua-á-tē,

in欲去揣一間厝， 
in beh khì tshuē tsi̍t king tshù, 

愛有電視佮電話。
ài ū tiān-sī kah tiān-uē.

第五課 緊張
Tē-gōo khò Kín-tiunn

老師，老師，你講啥？
Lāu-su, lāu-su, lí kóng siánn?

今仔日欲注預防射！
Kin-á-ji̍t beh tsù ī-hông siā!

哎喲喂啊──
Ai-iō-uê--ah--

逐家驚甲咇咇掣！
ta̍k-ke kiann kah phi̍h-phi̍h-tshuah!

