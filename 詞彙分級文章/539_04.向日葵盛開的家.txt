539 04.向日葵盛開的家

請共手展予開，
Tshiánn kā tshiú thián hōo khui, 

手腕的運動。
tshiú-uánn ê ūn-tōng. 

開始！
Khai-sí! 

一、兩、三、一、兩。
Tsi̍t, nn̄g, sann, tsi̍t, nn̄g.




嗯，
Mh, 

#二路#逐工攏有來喔！
#二路# ta̍k kang lóng ū lâi --ooh!




#一路#足好的呢！
#一路# tsiok hó--ê --neh!

我因為發燒歇睏一擺，
 Guá in-uī huat-sio hioh-khùn tsi̍t pái, 

今年可能提袂著全勤獎的四秀仔。
kin-nî khó-lîng the̍h bē tio̍h tsuân-khîn-tsióng ê sì-siù-á.




哈哈哈，
Ha ha ha, 

為著會用得提著餅乎，
uī-tio̍h ē-īng-eh the̍h-tio̍h piánn --honnh, 

我絕對欲佮伊拚啦！
guá tsua̍t-tuì beh kah i piànn --lah!




喂，
Eh, 

我聽人講，
guá thiann lâng kóng, 

今年的獎品毋是餅喔！
kin-nî ê tsióng-phín m̄ sī piánn --ooh! 

聽講是煙火的禮盒仔！
Thiann-kóng sī ian-hué ê lé-a̍p-á!




好啦！
Hó --lah! 

無魚蝦嘛好！
Bô hî hê mā hó!




一定是#仙女棒#！
It-tīng sī #仙女棒#!




毋知影內底有#老鼠炮#無？
M̄ tsai-iánn lāi-té ū #老鼠炮# --bô? 

若攏是#仙女棒#就傷無聊矣啦！
Nā lóng sī #仙女棒# tiō siunn bô-liâu --ah --lah!




若是禮盒應該毋但一个！
Nā sī lé-a̍p ing-kai m̄-nā tsi̍t ê!




我想欲挃炮仔！
Guá siūnn-beh ti̍h phàu-á!




我嘛是！
Guá mā sī!




上害的就是干焦有#仙女棒#！
Siōng hāi --ê tiō sī kan-na ū #仙女棒#!




拜託我無愛啦！
Pài-thok guá bô ài --lah! 

哎唷，
Aih-ioh, 

我無想欲挃彼啦！
guá bô siūnn-beh ti̍h he --lah!




小等咧啦！
Sió-tán --leh --lah!

#一路#，
 #一路#,

小等咧啦！
 sió-tán --leh --lah! 




喔！
Ooh! 

足大隻的呢！
Tsiok tuā tsiah --ê --neh!




#一路#！
#一路#!

你有要緊無？
 Lí ū iàu-kín --bô?




哈哈哈，
Ha ha ha, 

足好笑的！
tsiok hó-tshiò --ê!




無你這馬是咧講啥物耍笑唅？
Bô lí tsit-má sī leh kóng siánn-mi̍h sńg-tshiò --hannh? 

你按呢規身軀垃圾li-lō-kôo，
Lí án-ne kui-sin-khu lah-sap li-lō-kôo, 

我哪有可能予你入來啦！
guá ná ū khó-lîng hōo lí ji̍p--lâi --lah!




欲按怎？
Beh án-nuá? 

我干焦有這領衫爾爾呢！
Guá kan-na ū tsit niá sann niā-niā --neh! 

按呢喔，
Án-ne --ooh, 

無我來共你做新衫好矣！
bô guá lâi kā lí tsò sin sann hó --ah! 

多謝你喔！
To-siā lí --ooh! 

阿姊。
A-tsí.




#一路#啊你共我擋咧！
#一路# --ah lí kā guá tòng --leh!

你這个死囡仔！
 Lí tsit ê sí-gín-á!

彼我的呢，
 He guá ê --neh,

你提彼是欲創啥啦？
 lí the̍h he sī beh tshòng siánn --lah?

謼，
 Hooh, 

你這个猴死囡仔，
lí tsit ê kâu-sí-gín-á, 

有夠過分的！
ū-kàu kuè-hun --ê! 

你共我提來喔！
Lí kā guá the̍h --lâi --ooh! 

啊！
Ah!

哎唷，
 Aih-ioh, 

我上好的內衫呢！
guá siōng hó ê lāi-sann --neh! 




我的#芭比#！
Guá ê #芭比#!

討厭！
 Thó-ià! 

討厭！
Thó-ià!




猴死囡仔無你是共天借膽諾！
Kâu-sí-gín-á bô lí sī kā thinn tsioh tánn --hioh!

你有夠好膽的呢你啊，
 Lí ū-kàu hó-tánn --ê --neh lí --ah, 

死囡仔！
sí-gín-á! 




哎iah，
Aih-iah,

彼號物件乎，
 hit-lō mn̍gh-kiānn --honnh, 

閣做就好矣啦！
koh tsò tiō hó --ah --lah!




啥物叫做彼號物件，
Siánn-mih kiò-tsò hit-lō mi̍h-kiānn,

你根本就無了解查某人的心情。
 lí kun-pún tiō bô liáu-kái tsa-bóo-lâng ê sim-tsîng.




好矣啦，
Hó --ah --lah,

好矣啦，
 hó --ah --lah,

小可代誌哭甲按呢！
 sió-khuá tāi-tsì khàu kah án-ne!




阿公，
A-kong,

你是咧捌啥啦！
lí sī leh bat siánn --lah! 

#芭比#的面拄著#一路#的阿鳥鳥仔，
#芭比# ê bīn tú-tio̍h #一路# ê a-tsiáu-tsiáu-á, 

足癩ko的！
tsiok thái-ko --ê!




喂！
Ueh, 

我的阿鳥鳥仔足清氣的呢，
guá ê a-tsiáu-tsiáu-á tsiok tshing-khì --ê --neh, 

拄仔才洗過。
tú-á tsiah sé--kuè.




重點毋是這啦，
Tiōng-tiám m̄ sī tse --lah, 

飯桶，
pn̄g-tháng, 

我上珍貴的#芭比娃娃#已經予你蹧躂矣，
guá siōng tin-kuì ê #芭比娃娃# í-king hōo lí tsau-that --ah,

我無法度像以前遐爾仔愛伊矣啦。
 guá bô-huat-tōo tshiūnn í-tsîng hiah-nī-á ài i --ah --lah.




哎iah，
Ai-iah, 

有影欲予恁吵死矣，
ū-iánn beh hōo lín tshá--sí --ah, 

今年的歇熱哪會遮久啦！
kin-nî ê hioh-jua̍h ná ē tsiah kú --lah!




#二路#敢若足佮意#芭比娃娃#的呢，
#二路# kánn-ná tsiok kah-ì #芭比娃娃# ê --neh, 

看起來足歡喜的。
khuànn --khí-lâi tsiok huann-hí--ê.




嘿啊！
Hennh --ah! 

阿肥就講伊無愛挃矣，
A-puî tiō kóng i bô ài ti̍h --ah,

我就提予#二路#耍。
 guá tiō the̍h hōo #二路# sńg.




足好的喔，
Tsiok hó--ê --ooh, 

#二路#。
#二路#.




你真奇怪呢，
Lí tsin kî-kuài --neh, 

一直共我綴牢牢是欲創啥啦？
it-ti̍t kā guá tè-tiâu-tiâu sī beh tshòng siánn --lah? 

有啥物代誌唅？
Ū siánn-mih tāi-tsì --hannh?




#一路#，
#一路#, 

你莫閣耍矣啦！
lí mài koh sńg --ah --lah! 

感覺足恐怖的呢！
Kám-kak tsiok khióng-pòo--ê --neh! 

因為遐也無別人矣啦！
In-uī hia ā bô pa̍t-lâng --ah --lah! 




又閣來矣！
Iū-koh lâi --ah!

你是魔神仔著無？
 Lí sī môo-sîn-á tio̍h --bô?

 


你按呢生講我會驚著呢！
Lí án-ne-senn kóng guá ē kiann--tio̍h --neh! 




壯太，
Tsòng-thài, 

你有相信無？
lí ū siong-sìn --bô?




唅？
Hannh?

假使若是你講的我就相信。
 Ká-sú nā sī lí kóng--ê guá tiō siong-sìn.




我會當看著魔神仔喔！
Guá ē-tàng khuànn-tio̍h môo-sîn-á --ooh!




若按呢生講，
Nā án-ne-senn kóng,

是因為彼場車禍，
 sī in-uī hit tiûnn tshia-hō, 

你才會變按呢生的喔？
lí tsiah ē piàn án-ne-senn --ê --ooh?




我嘛毋知影，
Guá mā m̄ tsai-iánn, 

敢若是對彼个時陣就開始矣！
kán-ná sī uì hit ê sî-tsūn tiō khai-sí --ah!




因為你做傷濟歹代誌矣，
In-uī lí tsò siunn tsē pháinn tāi-tsì --ah,

所以毋才會按呢生！
 sóo-í m̄-tsiah ē án-ne-senn!




才毋是按呢咧！
Tsiah m̄ sī án-ne --leh! 

In攏嘛拜託我來共in鬥相共。
In lóng mā pài-thok guá lâi kā in tàu-sann-kāng. 

因為別人攏看袂著in，
In-uī pa̍t-lâng lóng khuànn bē tio̍h in, 

in只好來揣我啊！
in tsí-hó lâi tshuē guá --ah! 

實在有夠討厭！
Si̍t-tsāi ū-kàu thó-ià! 

逐擺若拄著in，
Ta̍k pái nā tú-tio̍h in, 

我就感覺足煩的！
guá tiō kám-kak tsiok huân --ê! 

我實在足無想欲閣看著in！
Guá si̍t-tsāi tsiok bô siūnn-beh koh khuànn-tio̍h in! 




#一路#，
#一路#, 

你敢看會著阮阿爸啊？
lí kám khuànn ē tio̍h gún a-pah --ah?




看袂著啊！
Khuànn buē tio̍h --ah!




頂懸啊！
Tíng-kuân --ah! 

伊咧頂懸呢！
I teh tíng-kuân --neh!




我無看著啊！
Guá bô khuànn-tio̍h --ah!




阮阿母伊共我講，
Gún a-bú i kā guá kóng, 

阮阿爸會咧天頂保護我，
gún a-pah ē teh thinn-tíng pó-hōo --guá,

若按呢生講，
nā án-ne-senn kóng, 

伊是咧騙我的喔！
i sī teh phiàn --guá --ê --ooh!




佇咧天頂喔！
Tī-leh thinn-tíng --ooh! 

遐爾厚的雲，
Hiah-nī kāu ê hûn, 

我是欲按怎看會著啦？
guá sī beh án-nuá khuànn ē tio̍h --lah?

而且，
 Lî-tshiánn, 

恁阿爸應該袂有代誌欲來拜託我才著乎？
lín a-pah ing-kai buē ū tāi-tsì beh lâi pài-thok --guá tsiah tio̍h --honnh?




因為我足乖的是毋？
In-uī guá tsiok kuai--ê sī --m̄? 




嘿啊！
Hennh --ah!

我想阿伯應該袂來揣我的麻煩，
 Guá siūnn a-peh ing-kai bē lâi tshuē guá ê mâ-huân, 

愛我做東做西才著啦！
ài guá tsò tang tsò sai tsiah tio̍h --lah!




嗯！
Mh! 

阮爸爸伊是一个大好人喔！
Gún pá-pah i sī tsi̍t ê tuā hó-lâng --ooh!

阮爸爸伊是一个大好人！
 Gún pá-pah i sī tsi̍t ê tuā hó-lâng! 

哈哈哈。
Ha ha ha.




喂，
Ueh, 

你是咧創啥啦？
lí sī leh tshòng siánn --lah?

魚仔攏予你驚走矣！ 
 Hî-á lóng hōo lí kiann tsáu --ah!




若按呢生，
Nā án-ne-senn, 

我欲去彼爿掠魚矣喔！
guá beh khì hit pîng lia̍h hî --ah --ooh!




真危險喔！
Tsin huî-hiám --ooh!




謼！
Hooh!

你這个人真奇怪呢！
Lí tsit ê lâng tsin kî-kuài --neh!

毋免你管啦！
 M̄-bián lí kuán --lah!




水是足危險的！
Tsuí sī tsiok huî-hiám--ê! 

你若落落去就害矣喔！
Lí nā lak--lo̍h-khì tō hāi --ah --ooh!

我就是死佇水內的！
 Guá tiō sī sí tī tsuí-lāi --ê!




謼！
Hooh! 

實在足無細膩的。
Si̍t-tsāi tsiok bô sè-jī --ê.

死就死矣莫來揣我麻煩啦！
 Sí tiō sí --ah mài lâi tshē guá mâ-huân --lah! 

你上好看較開的喔！
Lí siōng hó khuànn khah khui --ê --ooh! 

我知影你是欲來揣我共你鬥相共，
Guá tsai-iánn lí sī beh lâi tshē guá kā lí tàu-sann-kāng,

猶毋過我袂插你，
 iáu-m̄-koh guá bē tshap --lí,

你緊走喔！
 lí kín tsáu --ooh! 

我逐工攏有足濟代誌愛無閒，
Guá ta̍k kang lóng ū tsiok tsē tāi-tsì ài bô-îng, 

我這馬欲去釣魚仔，
guá tsit-má beh khì tiò hî-á, 

你緊轉去喔！
lí kín tńg--khì --ooh!




歹勢，
Pháinn-sè, 

我毋知影你遐無閒。
guá m̄ tsai-iánn lí hiah bô-îng.




知影就好，
Tsai-iánn tiō hó,

莫閣來矣喔！
mài koh lâi --ah --ooh!




小雪伊講、
Sió-suat i kóng, 

小雪伊講，
Sió-suat i kóng, 

假使若是你，
ká-sú nā sī lí, 

無定著會成功。
bô tiānn-tio̍h ē sîng-kong.




有夠討厭，
Ū-kàu thó-ià, 

又閣是小雪。
iū-koh sī Sió-suat.




#一路#，
#一路#,

請你救阮媽媽好無？
 tshiánn lí kiù gún má-mah hó --bô?

請你予阮媽媽好好仔活落去！
 Tshiánn lí hōo gún má-mah hó-hó-á ua̍h--lo̍h-khì! 

予伊知影我的心意。
Hōo i tsai-iánn guá ê sim-ì.




喂！
Ueh! 

你免歡喜，
Lí bián huann-hí,

我是無講好喔！
guá sī bô kóng hó --ooh! 




多謝你！
To-siā --lí!




我講的話你是無聽著是無啦！
Guá kóng ê uē lí sī bô thiann--tio̍h sī --bô --lah! 

按呢足危險的呢！
Án-ne tsiok guî-hiám --ê --neh!




伊就是阮媽媽。
I tiō sī gún má-mah.




佮阮兜彼个虎豹母完全無仝款。
Kah gún tau hit ê hóo-pà-bú uân-tsuân bô kāng-khuán. 

喂，
Ueh,

紅色的田嬰呢！
 âng-sik ê tshân-inn --neh!

哎唷！
 Aih-ioh!




喂！
Ueh! 

猴囡仔！
Kâu-gín-á!

你是咧創啥？
 Lí sī leh tshòng siánn? 

你哪會使挽太陽花？
Lí ná ē sái bán thài-iông-hue? 

你共我聽予好勢喔！
Lí kā guá thiann hōo hó-sè --ooh! 

後擺乎，
Āu-pái --honnh,

不准你挽我的太陽花，
 put-tsún lí bán guá ê thài-iông-hue,

有聽著無？
 ū thiann--tio̍h --bô?




失禮啦！
Sit-lé --lah!

一定足疼的乎！
 It-tīng tsiok thiànn --ê --honnh!

拄才彼个是阮爸爸，
 Tú-tsiah hit ê sī gún pá-pah,

伊咧國中教冊，
 i teh kok-tiong kà-tsheh,

平常時仔足溫柔的，
 pîng-siông-sî-á tsiok un-liû --ê, 

猶毋過為著保護阮媽媽，
iáu-m̄-koh uī-tio̍h pó-hōo gún má-mah,

伊變甲足歹的。
 i piàn kah tsiok pháinn --ê.

遮的太陽花是我種的，
 Tsia-ê thài-iông-hue sī guá tsìng--ê, 

所以阮媽媽共伊看做敢若寶仝款，
sóo-í gún má-mah kā i khuànn-tsò kán-ná pó kāng-khuán, 

阮爸才會。
gún pah tsiah ē.




若按呢就叫恁爸爸共恁媽媽鬥相共啊，
Nā án-ne tiō kiò lín pá-pah kā lín má-mah tàu-sann-kāng --ah,

你揣我欲創啥，
 lí tshē guá beh tshòng siánn, 

恁媽媽是恁爸爸的某呢！
lín má-mah sī lín pá-pah ê bóo --neh!




伊無才調啊，
I bô tsâi-tiāu --ah,

你看！
 lí khuànn! 




佇咧學校的代誌攏做完矣，
Tī-leh ha̍k-hāu ê tāi-tsì lóng tsò-uân --ah,

所以有閒，
 sóo-í ū-îng, 

才轉來看覓。
tsiah tńg--lâi khuànn-māi.

哇！
 Uah!

今仔日的天氣足好的呢！
 Kin-á-ji̍t ê thinn-khì tsiok hó--ê --neh! 

你敢知影，
Lí kám tsai-iánn, 

早起學校的花乎，
tsá-khí ha̍k-hāu ê hue --honnh,

攏已經開矣呢！
 lóng í-king khui --ah --neh! 

我欲來去矣喔！
Guá beh lâi-khì --ah --ooh!

我若無閒煞會冗早轉來啦！ 
 Guá nā bô-îng suah ē liōng-tsá tńg--lâi --lah!




自從我死了後，
Tsū-tsiông guá sí liáu-āu, 

阮媽就無愛佮人講話，
gún mah tiō bô ài kah lâng kóng-uē, 

對阮爸嘛是仝款，
tuì gún pah mā sī kāng-khuán, 

所以，
sóo-í, 

阮爸伊足煩惱的，
gún pah i tsiok huân-ló --ê, 

嘛捌𤆬伊去看醫生，
mā bat tshuā i khì khuànn-i-sing,

醫生講是心病，
 i-sing kóng sī sim-pēnn, 

任何人講的話，
līm-hô lâng kóng ê uē,

阮媽攏聽袂入去，
 gún mah lóng thiann bē ji̍p-khì, 

有看見嘛敢若無看見仝款，
ū khuànn-kìnn mā kán-ná bô khuànn-kìnn kāng-khuán,

醫生講伊得著心病。
 i-sing kóng i tit-tio̍h sim-pēnn.

猶毋過，
iáu-m̄-koh, 

假使我的心意阮媽媽若知影，
ká-sú guá ê sim-ì gún má-mah nā tsai-iánn, 

無的確會無仝款啊。
bô-tik-khak ē bô kāng-khuán --ah.




若按呢，
Nā án-ne,

你就家己去想辦法嘛！
 lí tiō ka-kī khì siūnn pān-huat --mah!




我做袂到啊！
Guá tsò buē kàu --ah!

你看喔，
 Lí khuànn --ooh,

媽，
 ma, 

媽，
ma, 

我已經死矣！
guá í-king sí --ah! 

你共我的物件收起來無要緊啦！
Lí kā guá ê mi̍h-kiānn siu --khí-lâi bô iàu-kín --lah! 

媽，
Ma, 

拜託咧，
pài-thok --leh, 

你愛較振作一點仔，
lí ài khah tsín-tsok --tsi̍t-tiám-á,

媽。
 ma. 

你有看著矣乎！
Lí ū khuànn-tio̍h --ah --honnh! 

阮媽伊非常的愛我，
Gún ma i hui-siông--ê ài --guá,

我嘛仝款，
 guá mā kāng-khuán,

我足愛阮媽媽的。
 guá tsiok ài gún má-mah --ê. 

猶毋過，
iáu-m̄-koh,

阮媽媽看袂著我，
 gún má-mah khuànn buē tio̍h guá, 

伊嘛聽袂著我的聲音，
i mā thiann buē tio̍h guá ê siann-im,

我想會著的代誌攏做過矣，
 guá siūnn ē tio̍h ê tāi-tsì lóng tsò--kuè --ah,

連託夢我嘛試過矣，
 liân thok-bāng guá mā tshì--kuè --ah, 

猶毋過袂用得就是袂用得，
iáu-m̄-koh buē-īng-eh tiō sī buē-īng-eh, 

#一路#，
#一路#,

你。
 lí.




哎唷，
Aih-ioh, 

無可能的啦！
bô khó-lîng--ê --lah!

伊根本就無欲聽別人講的話，
 I kun-pún tō bô beh thiann pa̍t-lâng kóng ê uē, 

你講啊，
lí kóng --ah,

我欲按怎予伊知影你的代誌！
 guá beh án-nuá hōo i tsai-iánn lí ê tāi-tsì!




#一路#。
#一路#.




逐家攏干焦會曉揣我的麻煩爾爾啦！
Ta̍k-ke lóng kan-na ē-hiáu tshē guá ê mâ-huân niā-niā --lah!




啊，
Ah,

#一路#！
 #一路#!




多謝光臨！
To-siā kong-lîm!




啥物？
Siánn-mih?




可憐喔，
Khó-liân --ooh, 

猶閣遮少年啦，
iáu-koh tsiah siàu-liân --lah, 

是講只要身體若健康乎，
sī kóng tsí-iàu sin-thé nā kiān-khong --honnh,

會當閣生啦！
ē-tàng koh sinn --lah!




話毋是按呢講的啊！
Uē m̄ sī án-ne kóng --ê --ah!

佇伊的心肝內，
Tī i ê sim-kuann-lāi, 

#小新#是唯一的。
#小新# sī uî-it --ê.




你按呢講嘛著啦，
Lí án-ne kóng mā tio̍h --lah, 

唉，
haih, 

落雨矣啦！
lo̍h-hōo --ah --lah!




攏澹矣啦！
Lóng tâm --ah --lah!




佮我也無關係啊！
Kah guá ā bô kuan-hē --ah!




媽，
Ma, 

你緊住手啦！
lí kín tsū-tshiú --lah! 

媽，
Ma, 

我求你啦！
guá kiû --lí --lah! 

你莫管遐的太陽花矣啦！
Lí mài kuán hia-ê thài-iông-hue --ah --lah!

我求你好無，
Guá kiû --lí hó --bô, 

媽！
ma! 

媽，
Ma, 

媽，
ma,

這陣雨會共你沃甲澹糊糊的，
tsit tsūn hōo ē kā lí ak kah tâm-kôo-kôo --ê,

你緊入去啦！
lí kín ji̍p-khì --lah! 

媽。
Ma.




阿姆！
A-ḿ!




#一路#！
#一路#!




阿姆，
A-ḿ, 

共太陽花遏斷閣挽起來的人就是我啦！
kā thài-iông-hue at-tn̄g koh bán --khí-lâi ê lâng tiō sī guá --lah!

你若受氣想欲拍我嘛無要緊，
Lí nā siūnn-khì siūnn-beh phah --guá mā bô iàu-kín, 

請你趕緊入去，
tshiánn lí kuánn-kín ji̍p-khì, 

毋通予你的囡仔煩惱矣！
m̄-thang hōo lí ê gín-á huân-ló --ah! 

阿姆！
A-ḿ!




#一路#！
#一路#! 

#一路#，
#一路#, 

緊住手啦！
kín tsū-tshiú --lah!

佇阮媽媽心肝內，
Tī gún má-mah sim-kuann-lāi,

遮的太陽花。
tsia-ê thài-iông-hue.




莫閣講矣，
Mài koh kóng --ah, 

我欲共遮的花攏挽挽起來！
guá beh kā tsia-ê hue lóng bán-bán --khí-lâi!

若無遮的花，
Nā-bô tsia-ê hue,

恁媽媽就無代誌通做，
lín má-mah tiō bô tāi-tsì thang tsò,

伊就會入去啦！
i tiō ē ji̍p-khì --lah!




#一路#，
#一路#,

你緊住手啦！
 lí kín tsū-tshiú --lah! 

#一路#。
#一路#.




啊！
Ah!

住手，
Tsū-tshiú,

你緊住手，
lí kín tsū-tshiú,

你到底是咧創啥？
lí tàu-té sī leh tshòng sánn?




媽。
Ma.




小朋友你是啥人？
Sió-pîng-iú lí sī siánn-lâng? 

哪會做遮爾殘忍的代誌？
Ná ē tsò tsiah-nī tsân-lím ê tāi-tsì? 




我是木工阿大的in後生啦，
Guá sī ba̍k-kang A-tuā--ê in hāu-sinn --lah, 

阿姆，
a-ḿ,

原來你會曉講話喔！
 guân-lâi lí ē-hiáu kóng-uē --ooh!




#一路#，
#一路#, 

你趁這馬緊共我的心意共阮媽講，
lí thàn tsit-má kín kā guá ê sim-ì kā gún ma kóng, 

緊咧啦！
kín --leh --lah!




阿姆，
A-ḿ,

恁後生叫你愛好好仔振作，
 lín hāu-sinn kiò lí ài hó-hó-á tsín-tsok,

毋通遮爾仔失志啦！
 m̄-thang tsiah-nī-á sit-tsì --lah!




欲按怎？
Beh án-nuá?

太陽花變按呢矣。
 Thài-iông-hue piàn án-ne --ah.




阿姆，
A-ḿ,

你聽我講啊！
 lí thiann guá kóng --ah!




#一路#，
#一路#, 

我會記得阮媽伊共我講過一層代誌，
guá ē-kì-tit gún ma i kā guá kóng-kuè tsi̍t tsân tāi-tsì,

伊講，
i kóng ,

予我蹛咧郊遊或者是運動會的時陣會感覺不安，
hōo guá tuà leh kau-iû hi̍k-tsiá sī ūn-tōng-huē ê sî-tsūn ē kám-kak put-an,

按呢我蹛手中心寫字就會使矣，
án-ne guá tuà tshiú tiong-sim siá lī tiō ē-sái --ah, 

連我欲死的時陣阮媽嘛佇我的手中心寫字喔！
liân guá beh sí ê sî-tsūn gún ma mā tī guá ê tshiú tiong-sim siá lī --ooh!

假使講你若予伊看著我的手，
Ká-sú kóng lí nā hōo i khuànn-tio̍h guá ê tshiú,

無的確，
bô-tik-khak,

伊會注意著我的存在喔！
i ē tsù-ì tio̍h guá ê tsûn-tsāi --ooh!




好，
Hó, 

就按呢做！
tiō án-ne tsò!




#一路#，
#一路#, 

你緊咧，
lí kín --leh,

予阮媽看著你的手，
hōo gún ma khuànn-tio̍h lí ê tshiú, 

緊咧！
kín --leh!




是按怎是我唅？
Sī án-nuá sī guá --hannh?

也毋是寫佇咧我的手的啊！
Iā m̄ sī siá tī-leh guá ê tshiú --ê --ah!




莫管遐濟矣啦，
Mài kuán hiah tsuē --ah --lah, 

啊無阮媽伊會閣無愛插你喔，
ah-bô gún ma i ē koh bô ài tshap --lí --ooh,

緊咧啦！
 kín --leh --lah! 

#一路#，
#一路#, 

緊咧啦！
kín --leh --lah!

緊咧！
 Kín --leh!




阿姆！
A-ḿ! 

阿姆！
A-ḿ!




#一路#，
#一路#,

失禮！
 sit-lé! 

身軀借我！
Sin-khu tsioh --guá! 

爸爸笑講是騙囡仔的，
pá-pah tshiò kóng sī phiàn gín-á --ê, 

郊遊的時陣嘛是，
kau-iû ê sî-tsūn mā sī, 

運動會的時陣嘛是。
ūn-tōng-huē ê sî-tsūn mā sī.




哈哈哈，
Ha ha ha,

這用簽字筆寫洗袂起來啦。
 tse iōng tshiam-lī-pit siá sé bē khí-lâi --lah.




來，
Lâi, 

#小新#，
#小新#, 

共手予我！
kā tshiú hōo --guá!

無問題，
 Bô būn-tê,

你莫煩惱喔！
 lí mài huân-ló --ooh!

因為你是我的心肝寶貝啊！
 In-uī lí sī guá ê sim-kuann pó-puè --ah!




媽媽。
má-mah.




#小新#。
#小新#.




媽媽、
má-mah,

媽媽、
má-mah, 

媽媽、
má-mah, 

媽媽，
má-mah, 

你愛好起來喔，
lí ài hó khí-lâi --ooh, 

你愛較振作一點仔！
lí ài khah tsín-tsok tsi̍t-tiám-á! 

雖然講我死矣，
Sui-jiân kóng guá sí --ah,

猶毋過我攏是佇你的身軀邊。
iáu-m̄-koh guá lóng sī tī lí ê sin-khu-pinn.

假使你若會當重新振作，
Ká-sú lí nā ē-tàng tiông-sin tsín-tsok, 

好好仔活落去，
hó-hó-á ua̍h--lo̍h-khì, 

若按呢生，
nā án-ne-senn, 

我就會用得閣一擺投胎，
guá tiō ē-īng-eh koh tsi̍t pái tâu-thai,

做媽媽的囡仔喔！
 tsò má-mah ê gín-á --ooh! 

因為做你的囡仔足幸福的！
In-uī tsò lí ê gín-á tsiok hīng-hok --ê! 

我上佮意媽媽，
Guá siōng kah-ì má-mah, 

我想欲閣做媽媽的囡仔！
guá siūnn-beh koh tsò má-mah ê gín-á! 

所以你一定愛活落去，
Sóo-í lí it-tīng ài ua̍h--lo̍h-khì, 

愛堅強活落去，
ài kian-kiông ua̍h--lo̍h-khì, 

一切攏會改變的！
it-tshè lóng ē kái-piàn --ê!




我上討厭恁這寡魔神仔矣啦！
Guá siōng thó-ià lín tsit kuá môo-sîn-á --ah --lah! 

掠準共我說一个多謝抑是
Lia̍h-tsún kā guá seh tsi̍t ê to-siā ia̍h-sī

講一聲失禮就準拄煞矣是無？
kóng tsi̍t siann sit-lé tiō tsún-tú-suah --ah sī --bô?

算起來喔，
 Sǹg --khí-lâi --ooh, 

你閣減我一歲呢，
lí koh kiám guá tsi̍t hè --neh, 

竟然閣#一路、
kìng-liân koh #一路, 

一路#叫我的名，
一路# kiò guá ê miâ, 

閣較可惡的是乎，
koh-khah khó-ònn --ê sī --honnh,

閣將我的身軀當做是𨑨迌物仔！
 koh tsiong guá ê sin-khu tòng-tsò sī tshit-thô-mi̍h-á!

乎！
 Honnh! 

實在有夠可惡的啦！
Si̍t-tsāi ū-kàu khó-ònn --ê --lah!

我一定欲揣機會揣你算數。
 Guá it-tīng beh tshē ki-huē tshē lí sǹg-siàu.




毋管你有偌討厭我，
M̄-kuán lí ū guā thó-ià --guá,

以後你若拄著困難的時陣，
 í-āu lí nā tú-tio̍h khùn-lân ê sî-tsūn,

我一定會來共你鬥相共。
 guá it-tīng ē lâi kā lí tàu-sann-kāng.




莫閣講矣喔！
Mài koh kóng --ah --ooh!

親像你這款愛假仙的猴囡仔，
 Tshan-tshiūnn lí tsit khuán ài ké-sian ê kâu-gín-á, 

莫閣出現佇咧我的面頭前！
mài koh tshut-hiān tī-leh guá ê bīn-thâu-tsîng!




多謝你喔，
To-siā --lí --ooh, 

#一路#！
#一路#!




你轉來矣喔！
Lí tńg--lâi --ah --ooh!

你看，
 Lí khuànn, 

我規身軀攏足垃圾的。
guá kui-sin-khu lóng tsiok lah-sap --ê.




媽，
Ma, 

太陽花伊足韌性的喔，
thài-iông-hue i tsiok lūn-sìng --ê --ooh,

明年一定會閣開花的！
 mê-nî it-tīng ē koh khui-hue --ê! 

猶閣有，
Ah-koh ū,

請你毋通怪#一路#，
 tshiánn lí m̄-thang kuài #一路#,

是#一路#共幸福帶予逐家的。
 sī #一路# kā hīng-hok tuà hōo ta̍k-ke --ê.




虎豹母，
Hóo-pà-bú, 

足疼的呢！
tsiok thiànn --ê --neh!




我心愛的#娃娃#啦！
Guá sim-ài ê #娃娃# --lah!




無你到底是咧想啥啦？
Bô lí tàu-té sī teh siūnn siánn --lah? 

竟然共縛咧#二路#的尻脊骿頂頭！
Kìng-liân kā pa̍k leh #二路# ê kha-tsiah-phiann tíng-thâu!




壯太咧哭講乎，
Tsòng-thài leh khàu kóng --honnh,

你將伊放咧河邊，
 lí tsiong i pàng teh hô-pinn, 

猶閣送這轉來予你啦！
ah-koh sàng tse tńg--lâi hōo --lí --lah!




你實在是誠害啊，
Lí si̍t-tsāi sī tsiânn hāi --ah, 

竟然共伊放咧遐袂記得，
kìng-liân kā i pàng leh hia bē-kì-lit, 

啊若是出代誌是欲按怎？
ah nā-sī tshut-tāi-tsì sī beh án-nuá?




你哪會按呢啊！
Lí ná ē án-ne --ah! 

你無感謝有親像我遮爾有孝的後生，
Lí bô kám-siā ū tshan-tshiūnn guá tsiah-nī iú-hàu ê hāu-sinn,

閣佇咧我頭殼頂摃兩癗喔。
 koh tī-leh guá thâu-khak-tíng kòng nn̄g luî --ooh.




你嘛#好#啊！
Lí mā #好# --ah! 

無你是到底佗位仔咧有孝唅？
Bô lí sī tàu-té tó-uī-á teh iú-hàu --hannh? 

你講予我聽看覓啊，
Lí kóng hōo guá thiann khuànn-māi --ah,

你講啊！
 lí kóng --ah!




至少我猶閣活咧啊！
Tsì-tsió guá ah-koh ua̍h --leh --ah!




啥貨啊，
Siánn-huè --ah, 

你這馬講這是啥物痟話啊！
lí tsit-má kóng tse sī siánn-mih siáu uē --ah!




莫閣拍矣啦！
Mài koh phah --ah --lah! 

虎豹母！
Hóo-pà-bú!

