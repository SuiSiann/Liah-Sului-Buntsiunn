734 大島的拿手好戲

我臆白色的。
Guá ioh pe̍h-sik--ê.

紅色的啦...
Âng-sik --ê --lah...

白色的啦...
Pe̍h-sik --ê --lah...

歡迎光臨。
Huan-gîng kong-lîm.

真正等足久的呢。
Tsin-tsiànn tán tsiok kú --ê --neh.

哪會遮慢才來啊？
Ná ē tsiah bān tsiah lâi --ah?

#阿慎#伊閣無來喔，
#阿慎# i koh bô lâi --ooh, 

#木下同學#伊也無佇咧喔，
#木下同學# i iā bô tī--leh --ooh, 

後改一定愛叫in鬥陣來，
āu-kái it-tīng ài kiò in tàu-tīn lâi, 

猶閣有其他的人無來無？
iá-koh ū kî-thann ê lâng bô lâi --bô?

伊干焦關心#阿慎#佮#木下#⿰爾爾啦。
I kan-na kuan-sim #阿慎# kah #木下# nia̋ --lah.

就是啊！
Tō sī --ah! 

咱敢若癮頭仝款，
Lán kánn-ná giàn-thâu kāng-khuán, 

抑若無欣賞伊的身材嘛有夠本啦！
ia̍h-nā-bô him-sióng i ê sin-tsâi mā ū kàu-pún --lah!

好矣，
Hó --ah, 

各位同學咱欲開始矣喔！
kok-uī tông-o̍h lán beh khai-sí --ah --ooh!

一定是#山口#。
It-tīng sī #山口#.

無啥物代誌啦，
Bô siánn-mih tāi-tsì --lah, 

去邊仔講一下。
khì pinn--á kóng --tsi̍t-ē.

猶毋過掠無證據。
Iah-m̄-koh lia̍h bô tsìng-kù.

做你放心，
Tsò lí hòng-sim, 

綴我來就著矣啦。
tuè guá lâi tō tio̍h --ah --lah.

奇怪，
Kî-kuài, 

哪會佮遐的#三年仔#鬥陣咧？
ná ē kah hia-ê #sann-nî-á# tàu-tīn --leh? 

有問題。
Ū būn-tê.

#大島#的#拿手好戲#。
#大島# ê #拿手好戲#.

按呢毋就是咧共我恐嚇。
Án-ne m̄ tiō sī leh kā guá khióng-hat.

恐嚇？
Khióng-hat? 

你講按呢生傷嚴重矣啦，
Lí kóng án-ne-sinn siunn giâm-tiōng --ah --lah, 

阮只是共你周轉一下⿰爾爾，
gún tsí-sī kā lí tsiu-tsuán --tsi̍t-ē nia̋, 

你知無？
lí tsai --bô? 

才輕輕仔磕一下⿰爾爾。
Tsiah khin-khin-á kha̍p --tsi̍t-ē nia̋.

按呢就軟跤喔，
Án-ne tō nńg-kha --ooh, 

謼你實在足無路用的呢。
hooh lí si̍t-tsāi tsiok bô-lōo-iōng --ê --neh.

喂！
Eh! 

恁這馬到底佇咧創啥？
Lín tsit-má tàu-té tī-leh tshòng siánn?

按怎，
Án-tsuánn, 

你是想欲替伊出頭是毋是啊？
lí sī siūnn-beh thè i tshut-thâu sī m̄ sī --ah? 

來啊！
Lâi --ah!

莫傷過份。
Mài siunn kuè-hūn.

臭小囝討皮疼。
Tshàu-sió-kiánn thó-phuê-thiànn. 

啥貨？
Siánn-huè?

喂，
Eh, 

你有要緊無？
lí ū iàu-kín --bô?

喂，
Eh, 

#山口#。
#山口#.

你咧叫⿰啥人啊？
Lí leh kiò siáng --ah?

佇咧叫你啊。
Tī-leh kiò lí --ah.

歹勢乎。
Pháinn-sè --honnh.

奇怪，
Kî-kuài, 

伊是按怎驚人知影是伊？
i sī-án-tsuánn kiann lâng tsai-iánn sī i?

好佳哉，
Hó-ka-tsài, 

差一點仔就去予伊拆破矣。
tsha tsi̍t-tiám-á tiō khì hōo i thiah-phuà --ah. 

你拄才講予啥物人拆破？
Lí tú-tsiah kóng hōo siánn-mih lâng thiah-phuà?

無啦，
Bô --lah, 

我是講差一點仔就拆破帽仔。
guá sī kóng tsha tsi̍t-tiám-á tiō thiah-phuà bō-á.

硬拗。
Ngē-áu.

這頂帽仔乎料足薄的，
Tsit tíng bō-á --honnh liāu tsiok po̍h --ê, 

凊凊彩彩就會掠破，
tshìn-tshìn-tshái-tshái tiō ē lia̍h-phuà, 

講起來乎，
kóng --khí-lâi --honnh, 

猶是主任的安全帽仔較耐用啦！
iá sī tsú-jīm ê an-tsuân-bō-á khah nāi-iōng --lah! 

我愛緊來去上課矣，
Guá ài kín lâi-khì siōng-khò --ah, 

歹勢先來走。
pháinn-sè sing lâi tsáu.

怪怪伊腦筋敢有siooh-tooh？
Kuài-kuài i náu-kun kám ū siooh-tooh?

主任哪會敢若𢯾壁鬼仝款，
Tsú-jīm ná ē kánn-ná mooh-piah-kuí kāng-khuán, 

無細膩去予伊發現真正的身份就害矣啦。
bô-sè-jī khì hōo i huat-hiān tsin-tsiànn ê sin-hūn tiō hāi --ah --lah.

喂！
Eh!

乎！
Honnh!

#熊的#啊這台oo-tóo-bái是你新買的諾？
#Hîm--ê# --ah tsit tâi oo-tóo-bái sī lí sin bé --ê --hioh?

哪有可能啦⿰共人借的啦。
Ná ū khó-lîng --lah ka̋ng tsioh --ê --lah.

載一下啦，
Tsài --tsi̍t-ē --lah, 

喂#三貼#啦好無？
eh #三貼# --lah hó --bô?

我毋喔，
Guá m̄ --ooh, 

歹勢。
pháinn-sè.

莫囂俳啦早慢去挵著。
Mài hiau-pai --lah tsá-bān khì lòng--tio̍h.

#再見#。
#再見#.

#阿慎#，
#阿慎#, 

你無去上音樂課，
lí bô khì siōng im-ga̍k khò, 

我叫是你已經轉去矣咧。
guá kiò-sī lí í-king tńg-khì --ah --leh.

我無轉去，
Guá bô tńg-khì, 

#山口#拄才佇咧教室敢有講啥物？
#山口# tú-tsiah tī-leh kàu-sik kám ū kóng siánn-mih?

無呢，
Bô --neh, 

猶毋過看伊的模樣敢若有淡薄仔兇狂。
á-m̄-koh khuànn i ê bôo-iūnn kánn-ná ū tām-po̍h-á hiong-kông.

兇狂？
Hiong-kông?

著啦，
Tio̍h --lah, 

#久保#予三年仔修理，
#久保# hōo sann-nî-á siu-lí, 

伊講救伊的敢若是一个#蒙面人#，
i kóng kiù --i --ê kánn-ná sī tsi̍t ê #蒙面人#, 

這馬有足濟人攏咧臆，
tsit-má ū tsiok tsē lâng lóng leh ioh, 

臆彼个#蒙面人#是⿰啥人呢。
ioh hit ê #蒙面人# sī siáng --neh?

莫管遐爾濟啦。
Mài kuán hiah-nī tsē --lah. 

#熊的#敢會使拜託你共我載一下。
#Hîm--ê# kám ē-sái pài-thok --lí kā guá tsài --tsi̍t-ē.

好啊！
Hó --ah!

閣毋行。
Koh m̄ kiânn.

頭前彼台烏色的車遐的人怪怪呢，
Thâu-tsîng hit tâi oo-sik ê tshia hia-ê lâng kuài-kuài --neh, 

對遐行敢若無啥妥當呢，
uì hia kiânn kánn-ná bô siánn thò-tòng --neh, 

咱踅別條好矣。
lán se̍h pa̍t tiâu hó --ah. 

小等一下。
Sió-tán --tsi̍t-ē.

唅？
Hannh? 

是#山美#呢！
Sī #山美# --neh! 

哪會按呢啊，
Ná ē án-ne --ah, 

怪怪呢，
kuài-kuài --neh, 

#阿慎#創啥啦？
#阿慎# tshòng siánn --lah?

行，
Kiânn, 

綴來看覓咧。
tuè lâi khuànn-māi --leh.

#阿慎#啊，
#阿慎# --ah, 

遐的人看起來敢若是兄弟呢，
hia-ê lâng khuànn --khí-lâi kánn-ná sī hiann-tī --neh, 

in到底佮#山美#有啥物關係啊？
in tàu-té kah #山美# ū siánn-mih kuan-hē --ah?

我嘛毋知，
Guá mā m̄ tsai, 

猶毋過其中一定有問題。
iáu-m̄-koh kî-tiong it-tīng ū būn-tê.

#阿慎#莫閣催矣啦，
#阿慎# mài koh tshui --ah --lah, 

oo-tóo-bái佮烏頭仔車欲按怎比啦？
oo-tóo-bái kah oo-thâu-á tshia beh án-nuá pí --lah?

這你就毋捌矣，
Tse lí tō m̄ bat --ah, 

佇咧市內oo-tóo-bái較好軁。
tī-leh tshī-lāi oo-tóo-bái khah hó nǹg.

夭壽喔！
Iáu-siū --ooh! 

騎遮緊。
Khiâ tsiah kín.

堂主，
Tông-tsú, 

堂主莫按呢啦。
tông-tsú mài án-ne --lah.

#烏田#先生啊，
#Oo-tiân# sian-sinn --ah, 

醫生講猶袂用得出院啦，
i-sing kóng iáu bē-īng-eh tshut-īnn --lah, 

你莫按呢啦。
lí mài án-ne --lah. 

到底是咧烏白講啥。
Tàu-té sī leh oo-pe̍h-kóng siánn.

阿公。
A-kong.

大小姐。
Tuā-sió-tsiá.

好佳哉喔，
Hó-ka-tsài --ooh, 

閣趕會赴啊。
koh kuánn ē-hù --ah.

阿公無醫生的允准，
A-kong bô i-sing ê ún-tsún, 

咱袂用得出院啦，
lán buē-īng-eh tshut-īnn --lah, 

較緊轉去病房。
khah kín tńg-khì pīnn-pâng.

我已經感覺好真濟矣啦，
Guá í-king kám-kak hó tsin tsuē --ah --lah, 

⿰無要緊。
bua̋-kín.

愛完全好起來才會當出院。
Ài uân-tsuân hó --khí-lâi tsiah ē-tàng tshut-īnn.

堂主乎是因為頂擺#柿田組#的代誌毋才會。
Tông-tsú --honnh sī in-uī tíng-pái #khī-tiân-tsoo# ê tāi-tsì m̄-tsiah ē.

按呢喔。
Án-ne --ooh.

我看我猶是轉去一逝，
Guá khuànn guá á sī tńg--khì tsi̍t tsuā, 

按呢較會放心咧。
án-ne khah ē hòng-sim --eh.

阿公，
A-kong, 

我這馬已經是代理堂主矣呢，
guá tsit-má í-king sī tāi-lí tông-tsú --ah --neh, 

敢講你對我處理代誌袂當放心是毋？
kám kóng lí tuì guá tshú-lí tāi-tsì buē-tàng hòng-sim sī --m̄?

阿公無這个意思莫烏白想。
A-kong bô tsit ê ì-sù mài oo-pe̍h siūnn.

堂主伊是煩惱大小姐做老師的工課受著影響，
Tông-tsú i sī huân-ló tuā-sió-tsiá tsò lāu-su ê khang-khuè siū-tio̍h íng-hióng, 

所以才欲出院的，
sóo-í tsiah beh tshut-īnn --ê, 

伊對大小姐實在有夠關心的。
i tuì tuā-sió-tsiá si̍t-tsāi ū-kàu kuan-sim --ê.

阿公。
A-kong.

#久美子#無代誌是無要緊，
#久美子# bô tāi-tsì sī bô iàu-kín, 

猶毋過萬一代誌若是鬧大矣，
iáu-m̄-koh bān-it tāi-tsì nā-sī nāu-tuā --ah, 

真有可能會去予恁學校發現，
tsin ū khó-lîng ē khì hōo lín ha̍k-hāu huat-hiān, 

到時會破壞你做老師的願望，
kàu-sî ē phò-hāi lí tsò lāu-su ê guān-bōng, 

這是阿公上無願意看著的代誌。
tse sī a-kong siōng bô guān-ì khuànn-tio̍h ê tāi-tsì.

堂主，
Tông-tsú, 

真正是天下爸母心。
tsin-tsiànn sī thian-hā pē-bú-sim. 

毋著，
M̄-tio̍h, 

是阿公的心。
sī a-kong ê sim.

堂主啊。
Tông-tsú --ah.

堂主、堂主。
Tông-tsú, tông-tsú.

這是病院呢，
Tse sī pīnn-īnn --neh, 

莫喝甲大細聲好無啦。
mài huah kah tuā-sè-siann hó --bô --lah. 

阿公我拜託你，
A-kong guá pài-thok --lí, 

你免煩惱啦，
lí bián huân-ló --lah, 

學校的主管乎頭殼無遐爾好，
ha̍k-hāu ê tsú-kuán --honnh thâu-khak bô hiah-nī hó, 

共你的身體醫予好較重要，
kā lí ê sin-thé i hōo hó khah tiōng-iàu, 

若無舊病閣發作毋是閣較害？
nā-bô kū pīnn koh huat-tsok m̄ sī koh-khah hāi?

堂主你會當做你放心，
Tông-tsú lí ē-tàng tsò lí hòng-sim, 

大小姐的代誌我一定會注意。
tuā-sió-tsiá ê tāi-tsì guá it-tīng ē tsù-ì.

我了解，
Guá liáu-kái, 

#大島#按呢就拜託你矣。
#大島# án-ne tō pài-thok --lí --ah.

是！
Sī!

#Yeah#，
#Yeah#, 

阿公英明、阿公英明、阿公英明。
a-kong ing-bîng, a-kong ing-bîng, a-kong ing-bîng.

奇怪，
Kî-kuài, 

彼个人是#山美#的⿰啥人啊？
hit ê lâng sī #山美# ê siáng --ah?

這我嘛毋知影，
Tse guá mā m̄ tsai-iánn, 

看起來敢若是幫派組織的人。
khuànn --khí-lâi kánn-ná sī pang-phài tsoo-tsit ê lâng.

傷腦筋、傷腦筋，
Siong-náu-kun, siong-náu-kun, 

恁來學校接我進前，
lín lâi ha̍k-hāu tsiap --guá tsìn-tsîng, 

應該愛變妝一下啊，
ìng-kai ài piàn-tsong --tsi̍t-ē --ah, 

較戇的人看著恁的穿插，
khah gōng ê lâng khuànn-tio̍h lín ê tshīng-tshah,

凊彩臆嘛知影恁的身份，
tshìn-tshái ioh mā tsai-iánn lín ê sin-hūn, 

若按呢我就無法度閣假落去矣啦。
nā án-ne guá tō bô-huat-tōo koh ké --lo̍h-khì --ah --lah.

實在真歹勢。
Si̍t-tsāi tsin pháinn-sè.

特別是#阿慎#，
Ti̍k-pia̍t sī #阿慎#, 

若是去予伊發現就害矣。
nā-sī khì hōo i huat-hiān tiō hāi --ah.

#大江戶#。
#Tuā-kang-hōo#.

這哪有可能，
Tse ná ū khó-lîng, 

in是鱸鰻呢。
in sī lôo-muâ --neh.

看起來親像無人佇咧的款，
Khuànn --khí-lâi tshin-tshiūnn bô lâng tī-leh ê khuán, 

實在真大意。
si̍t-tsāi tsin tuā-ì.

有啥物人敢烏白挵入去啊？
Ū siánn-mih lâng kánn oo-pe̍h lòng --ji̍p-khì --ah? 

#阿慎#，
#阿慎#, 

你想欲創啥啦？
lí siūnn-beh tshòng siánn --lah? 

喂，
Eh, 

萬不二⿰予人發現，
bān-put-jī hőng huat-hiān, 

會死甲真歹看呢。
ē sí kah tsin pháinn-khuànn --neh.

#熊的#你先轉去啦。
#Hîm--ê# lí sing tńg--khì --lah. 

#阿慎#啊，
#阿慎# --ah, 

實在足奇怪的#山美#老師哪會佮in有關連咧？
si̍t-tsāi tsiok kî-kuài --ê #山美# lāu-su ná ē kah in ū kuan-liân --leh?

我就是想欲知影，
Guá tō sī siūnn-beh tsai-iánn, 

毋才會走來遮調查。
m̄-tsiah ē tsáu-lâi tsia tiâu-tsa.

#阿慎#啊，
#阿慎# --ah, 

你是按怎欲對伊按呢咧？
lí sī án-tsuánn beh tuì i án-ne --leh?

大小姐的學生哪會走來遮啦，
Tuā-sió-tsiá ê ha̍k-sing ná ē tsáu-lâi tsia --lah, 

猴囡仔這毋是恁來的所在啦。
kâu-gín-á tse m̄ sī lín lâi ê sóo-tsāi --lah.

#山美#老師飼的彼隻狗呢。
#山美# lāu-su tshī ê hit tsiah káu --neh.

䆀矣。
Bái --ah.

恁緊走、恁緊走啦。
Lín kín tsáu, lín kín tsáu --lah.

#Uannh uannh uannh uannh#。
#Uannh uannh uannh uannh#.

恁來遮創啥？
Lín lâi tsia tshòng siánn? 

恁敢知影遮是啥物所在？
Lín kám tsai-iánn tsia sī siánn-mih sóo-tsāi?

這聲真正䆀矣。
Tsit-siann tsin-tsiànn bái --ah.

我叫了真忝呢，
Guá kiò liáu tsin thiám --neh, 

緊走啦。
kín tsáu --lah.

是按怎hennh-henn叫啦？
Sī án-tsuánn hennh-hennh-kiò --lah?

猴囡仔緊共我過來。
Kâu-gín-á kín kā guá kuè--lâi.

夭壽喔，
Iáu-siū --ooh, 

這兩箍猴死囡仔哪會佇咧遮啦。
tsit nn̄g khoo kâu-sí-gín-á ná ē tī-leh tsia --lah. 

阿彌陀佛喔，
Oo-mí-tôo-hu̍t --ooh, 

#救救#「#溜溜#」喔，
#kiù-kiù# “#liu-liu#” --ooh, 

in敢會知影我蹛佇咧遮，
in kám ē tsai-iánn guá tuà tī-leh tsia, 

才會來遮？
tsiah ē lâi tsia? 

若是按呢，
Nā-sī án-ne, 

#阿鐵#共修理的代誌，
#阿鐵# kā siu-lí ê tāi-tsì, 

學校一定袂發現才著。
ha̍k-hāu it-tīng buē huat-hiān tsiah tio̍h.

緊死入去。
Kín sí --ji̍p-khì.

足疼的。
Tsiok thiànn --ê.

緊講恁兩个來遮創啥的？
Kín kóng lín nn̄g ê lâi tsia tshòng siánn --ê?

今這馬這兩个猴囡仔是按怎啊？
Tann tsit-má tsit nn̄g ê kâu-gín-á sī-án-tsuánn --ah?

這兩个猴囡仔佇咧後院遐鬼鬼祟祟，
Tsit nn̄g ê kâu-gín-á tī-leh āu-īnn hia kuí-kuí-suī-suī, 

毋知佇咧創啥。
m̄ tsai tī-leh tshòng siánn.

啥物啊，
Siánn-mih --ah, 

來勍物件的著無？
lâi khiang mi̍h-kiānn --ê tio̍h --bô?

抑是恁是別的角頭的人？
Ia̍h-sī lín sī pa̍t ê kak-thâu ê lâng? 

緊講啊！
Kín kóng --ah!

緊講、緊講，
Kín kóng, kín kóng, 

無就討皮疼喔！
bô tō thó-phuê-thiànn --ooh!

好矣！
Hó --ah! 

我想恁兩个應該毋是#柿田組#的人乎？
Guá siūnn lín nn̄g ê ìng-kai m̄ sī #khī-tiân-tsoo# ê lâng --honnh?

啥物#柿田組#啊，
Siánn-mih #khī-tiân-tsoo# --ah, 

阮是高中生⿰爾爾啦。
gún sī ko-tiong-sing nia̋ --lah.

高中生欲哪會走來遮，
Ko-tiong-sing beh ná ē tsáu-lâi tsia, 

恁到底有啥物企圖緊講啊！
lín tàu-té ū siánn-mih khì-tôo kín kóng --ah!

借問一下，
Tsioh-mn̄g --tsi̍t-ē, 

遮是毋是有一个人叫做#山口久美子#？
tsia sī m̄ sī ū tsi̍t ê lâng kiò-tsò #山口久美子#?

你講啥物啊？
Lí kóng siánn-mih --ah?

伊是阮大小姐，
I sī guán tuā-sió-tsiá, 

是按怎？
sī-án-tsuánn?

規氣共in做掉。
Kui-khì kā in tsò-tiāu.

小等咧。
Sió-tán --leh.

大小姐。
Tuā-sió-tsiá.

#山、山美#。
#山、山美#.

這兩个行毋知路的攏是我的學生啦。
Tsit nn̄g ê kiânn m̄ tsai lōo --ê lóng sī guá ê ha̍k-sing --lah.

你的學生啊？
Lí ê ha̍k-sing --ah?

啊！
Ah! 

這兩隻攏是喔。
Tsit nn̄g tsiah lóng sī --ooh.

喂，
Eh, 

借問咧大小姐，
tsioh-mn̄g --leh tuā-sió-tsiá, 

今這馬是按怎？
tann tsit-má sī-án-tsuánn?

害矣，
Hāi --ah, 

若是去予人發現厝裡是烏道，
nā-sī khì hōo lâng huat-hiān tshù--e sī oo-tō, 

大小姐的願望就攏火化去矣。
tuā-sió-tsiá ê guān-bōng tō lóng hué hua--khì --ah.

這馬是欲按怎啦？
Tsit-má sī beh án-nuá --lah? 

好啦，
Hó --lah, 

既然代誌到這个坎站，
kì-jiân tāi-tsì kàu tsit ê khám-tsām, 

我就莫閣繼續隱瞞矣，
guá tiō mài koh kè-sio̍k ún-muâ --ah, 

其實。
kî-si̍t.

大小姐。
Tuā-sió-tsiá.

其實，
Kî-si̍t, 

是因為。
sī in-uī.

喂，
Eh, 

你這个固執的大小姐，
lí tsit ê kòo-tsip ê tuā-sió-tsiá, 

閣走來遮亂矣是毋是唅？
koh tsáu-lâi tsia luān --ah sī m̄ sī --hannh? 

站節較好咧，
Tsām-tsat khah hó --leh, 

我的忍耐是有限度的。
guá ê jím-nāi sī ū hān-tōo --ê.

老大的。
Láu-tuā--ê.

我共你講你所欠的一仙五銀攏袂當減，
Guá kā lí kóng lí sóo khiàm ê tsi̍t sián gōo gîn lóng bē-tàng kiám, 

一定愛還予清知影無？
it-tīng ài hâinn hōo tshing tsai-iánn --bô?

#大島#你莫閣拍矣啦，
#大島# lí mài koh phah --ah --lah, 

in也毋是三歲囡仔啊。
in ā m̄ sī sann hè gín-á --ah.

老大的，
Láu-tuā--ê, 

原來是驚大小姐的代誌去⿰予人看破，
guân-lâi sī kiann tuā-sió-tsiá ê tāi-tsì khì hőng khuànn-phuà, 

才刁工按呢做的，
tsiah thiau-kang án-ne tsò --ê, 

老大的佇咧哭呢。
láu-tuā--ê tī-leh khàu --neh.

大的實在用心良苦。
Tuā--ê si̍t-tsāi iōng-sim-liông-khóo.

#大島#你也毋是演員啊，
#大島# lí iā m̄ sī ián-uân --ah, 

演技遐䆀會落氣啦，
ián-ki hiah bái ē làu-khuì --lah, 

莫閣戇矣好無。
mài koh gōng --ah hó --bô. 

就算講借錢無還，
Tō sǹg kóng tsioh tsînn bô hâinn, 

嘛毋免拍甲按呢嘛，
mā m̄-bián phah kah án-ne --mah, 

老大的，
láu-tuā--ê, 

你閣拍⿰落去會死人啦。
lí koh phah --lueh ē sí-lâng --lah.

這箍熊的實在有夠戇的。
Tsit khoo Hîm--ê si̍t-tsāi ū-kàu gōng--ê.

你拄才講啥貨？
Lí tú-tsiah kóng sánn-huè?

無啦，
Bô --lah, 

我無講啥啦。
guá bô kóng siánn --lah.

真正無？
Tsin-tsiànn bô?

腳數袂䆀，
Kioh-siàu bē-bái, 

既然就按呢講矣，
kì-jiân tō án-ne kóng --ah, 

我今仔日就放恁煞。
guá kin-á-ji̍t tō pàng lín suah.

#大島#按呢拗傷硬矣啦。
#大島# án-ne áu siunn ngī --ah --lah.

猶毋走閣徛佇咧遮創啥。
Iah m̄ tsáu koh khiā tī-leh tsia tshòng siánn.

#山美#趕緊走啊，
#山美# kuánn-kín tsáu --ah, 

緊啦，
kín --lah, 

緊走。
kín tsáu.

老大的。
Láu-tuā--ê.

活欲驚死，
Ua̍h-beh kiann-sí, 

我想講這聲看袂著阮媽媽矣，
guá siūnn-kóng tsit-siann khuànn bē tio̍h gún má-mah --ah, 

害我驚甲疶尿。
hāi guá kiann kah tshuah jiō.

你真正疶尿？
Lí tsin-tsiànn tshuah jiō?

才無咧。
Tsiah bô --leh.

莫諍，
Mài tsìnn, 

有就有。
ū tiō ū.

恁先莫講我啦，
Lín sing mài kóng guá --lah, 

#山美#老師你哪會去彼款所在借錢咧？
#山美# lāu-su lí ná ē khì hit khuán sóo-tsāi tsioh tsînn --eh?

這喔，
Tse --ooh.

攏是為著我死去的阿爸毋才會按呢，
lóng sī uī-tio̍h guá sí--khì ê a-pah m̄-tsiah ē án-ne, 

可憐喔。
khó-liân --ooh.

原來是按呢喔！
Guân-lâi sī án-ne --ooh! 

阮阿爸嘛是留規身軀的債務予阮，
Gún a-pah mā sī lâu kui-sin-khu ê tsè-bū hōo gún, 

想袂到咱有仝款的命運，
siūnn bē kàu lán ū kāng-khuán ê miā-ūn, 

你是毋是閣愛照顧病院的阿公？
lí sī m̄ sī koh ài tsiàu-kòo pēnn-īnn ê a-kong?

連這你嘛知影喔！
Liân tse lí mā tsai-iánn --ooh!

按呢喔，
Án-ne --ooh, 

你真正足辛苦的呢。
lí tsin-tsiànn tsiok sin-khóo --ê --neh.

袂啦，
Buē --lah, 

嘿嘿嘿嘿。
heh heh heh heh.

#阿慎#我去共oo-tóo-bái騎過來。
#阿慎# guá khì kā oo-tóo-bái khiâ --kuè-lâi.

喔喔好，
Ooh ooh hó, 

你緊去乎。
lí kín khì --honnh.

#山美#，
#山美#, 

進前佇咧柿田組的門口，
tsìn-tsîng tī-leh khī-tiân-tsoo ê mn̂g-kháu, 

看你的穿插，
khuànn lí ê tshīng-tshah, 

袂輸是烏社會大姊頭仔的模樣，
buē-su sī oo-siā-huē tuā-tsí-thâu-á ê bôo-iūnn, 

我臆了無毋著果然是你，
guá ioh liáu bô m̄-tio̍h kó-jiân sī lí, 

拄才彼个大的，
tú-tsiah hit ê tuā--ê, 

拍的是家己的手，
phah ê sī ka-kī ê tshiú, 

會予彼款三跤貓演技所騙的，
ē hōo hit khuán sann-kha-niau ián-ki sóo phiàn--ê, 

我看只有熊的一个。
guá khuànn tsí ū Hîm--ê tsi̍t ê.

想袂到這箍竟然遮爾仔精光，
Siūnn bē kàu tsit khoo kìng-jiân tsiah-nī-á tsing-kong, 

這个人若是予伊消失，
tsit ê lâng nā-sī hōo i siau-sit, 

按呢就無人會發現我的身份矣。
án-ne tIō bô lâng ē huat-hiān guá ê sin-hūn --ah.

喂喂喂，
Eh eh eh, 

你、你這馬到底是咧想啥，
lí, lí tsit-má tàu-té sī leh siūnn siánn, 

真恐怖呢！
tsin khióng-pòo --neh!

喂，
Eh,

我來矣，
guá lâi --ah, 

#山美#千萬毋通為著欠錢的代誌失志喔，
#山美# tshian-bān m̄-thang uī-tio̍h khiàm tsînn ê tāi-tsì sit-tsì --ooh, 

愛堅強面對現實，
ài kian-kiông bīn-tuì hiān-si̍t, 

阮來去矣喔。
gún lâi-khì --ah --ooh.

再見！
Tsài-kiàn!

大的毋通按呢啦。
Tuā--ê m̄-thang án-ne --lah.

共我放開，
Kā guá pàng--khui, 

雖然講攏是為著大小姐才對伊不敬，
sui-jiân kóng lóng sī uī-tio̍h tuā-sió-tsiá tsiah tuì i put-kìng, 

猶毋過我應該以死謝罪，
iáu-m̄-koh guá ìng-kai í sú siā-tsuē, 

若無對袂起大小姐啊。
nā-bô tuì buē khí tuā-sió-tsiá --ah.

老大的你毋通按呢。
Láu-tuā--ê lí m̄-thang án-ne.

大的你的精神偉大阮攏知影啦。
Tuā--ê lí ê tsing-sîn uí-tāi gún lóng tsai-iánn --lah.

漚戲𠢕拖棚。
Àu hì gâu thua-pênn. 

好矣啦，
Hó --ah --lah, 

莫閣搬矣啦。
mài koh puann --ah --lah.

大小姐。
Tuā-sió-tsiá.

#大島#真多謝你乎，
#大島# tsin to-siā --lí --honnh, 

雖然你的演技真爛，
sui-jiân lí ê ián-ki tsin nuā, 

無代誌毋免閣搬落去矣啦。
bô tāi-tsì m̄-bián koh puann --lo̍h-khì --ah --lah.

大小姐人一時控制袂牢。
Tuā-sió-tsiá lâng tsi̍t-sî khòng-tsè buē tiâu. 

大小姐。
Tuā-sió-tsiá.

伊到底是欲按怎，
I tàu-té sī beh án-nuá, 

伊應該毋是抓耙仔的跤數。
i ìng-kai m̄ sī jiàu-pê-á ê kha-siàu.

大小姐欲去上班矣是毋？
Tuā-sió-tsiá beh khì siōng-pan --ah sī --m̄?

嘿啊。
Hennh --ah.

#阿鐵、阿實#，
#阿鐵、阿實#, 

日頭曝尻川矣，
li̍t-thâu pha̍k kha-tshng --ah, 

閣毋緊起來攢早頓，
koh m̄ kín khí-lâi tshuân tsá-tǹg, 

大小姐欲去學校矣，
tuā-sió-tsiá beh khì ha̍k-hāu --ah, 

閣睏落去會親像豬仝款啦，
koh khùn --lo̍h-khì ē tshan-tshiūnn ti kāng-khuán --lah, 

有聽著無？
ū thiann--tio̍h --bô?

毋免矣啦，
M̄-bián --ah --lah, 

我欲來去上班矣啦。
guá beh lâi-khì siōng-pan --ah --lah.

大小姐順行。
Tuā-sió-tsiá sūn-kiânn.

#大島#，
#大島#, 

其實我的腳數嘛毋是真好，
kî-si̍t guá ê kioh-siàu mā m̄ sī tsin hó, 

我嘛是會煩惱老師的飯碗會去予我拍破。
guá mā sī ē huân-ló lāu-su ê pn̄g-uánn ē khì hōo guá phah-phuà.

因為彼是大小姐的願望啊。
In-uī he sī tuā-sió-tsiá ê guān-bōng --ah.

我來去矣喔！
Guá lâi-khì --ah --ooh! 

𠢕早。
Gâu-tsá.

照這个範勢看起來，
Tsiàu tsit ê pān-sè khuànn --khí-lâi, 

你真煩惱我共學校投你的身世。
lí tsin huân-ló guá kā ha̍k-hāu tâu lí ê sin-sè.

我袂煩惱，
Guá buē huân-ló, 

因為我知影你毋是彼種人。
in-uī guá tsai-iánn lí m̄ sī hit tsióng lâng.

只要你老老實實回答我的問題，
Tsí-iàu lí láu-láu-si̍t-si̍t huê-tap guá ê būn-tê, 

我絕對袂講出來。
guá tsua̍t-tuì bē kóng --tshut-lâi.  

我實在想無，
Guá si̍t-tsāi siūnn bô, 

你是按怎大小姐毋做，
lí sī án-ná tuā-sió-tsiá m̄ tsò, 

走來做老師？
tsáu lâi tsò lāu-su? 

做大小姐應該較輕鬆。
Tsò tuā-sió-tsiá ìng-kai khah khin-sang.

凡勢啦，
Huān-sè --lah, 

幫派內底彼寡人，
pang-phài lāi-té hit kuá lâng, 

你攏有看過矣著無？
lí lóng ū khuànn--kè --ah tio̍h --bô? 

In攏總是予學校踢出來的，
In lóng-tsóng sī hōo ha̍k-hāu that --tshut-lâi --ê, 

假使彼个時陣有一个會當關心in、愛護in的老師，
ká-sú hit ê sî-tsūn ū tsi̍t ê ē-tàng kuan-sim --in, ài-hōo --in ê lāu-su, 

in的人生就會閣較光明，
in ê jîn-sing tiō ē koh-khah kong-bîng, 

理由就是遮爾仔簡單，
lí-iû tō sī tsiah-nī-á kán-tan, 

欲相信抑毋相信隨在你。
beh siong-sìn a̍h m̄ siong-sìn suî-tsāi --lí. 

橫直我嘛有可能是因為驚你去共學校講，
Huînn-ti̍t guá mā ū khó-lîng sī in-uī kiann lí khì kā ha̍k-hāu kóng, 

所以才會編這个理由來解說，
sóo-í tsiah ē pian tsit ê lí-iû lâi kái-sueh, 

無的確啊。
bô-tik-khak --ah.

免煩惱，
Bián huân-ló, 

這層代誌我袂共任何人講，
tsit tsân tāi-tsì guá bē kā līm-hô lâng kóng, 

因為這間學校若是無你這个老師，
in-uī tsit king ha̍k-hāu nā-sī bô lí tsit ê lāu-su, 

一定會非常無聊，
it-tīng ē hui-siông bô-liâu, 

了解你的一切嘛是一件真趣味的代誌。
liáu-kái lí ê it-tshè mā sī tsi̍t kiānn tsin tshù-bī ê tāi-tsì.

這箍死囡仔。
Tsit khoo sí-gín-á.

本來我咧想，
Pún-lâi guá leh siūnn, 

你若是敢講我就予你無命，
lí nā-sī kánn kóng guá tiō hōo lí bô-miā, 

猴死囡仔閣真有腳數喔，
kâu-sí-gín-á koh tsin ū kioh-siàu --ooh, 

嘻嘻嘻。
hi hi hi.

𠢕早，
Gâu-tsá, 

看起來足好食的呢。
khuànn --khí-lâi tsiok hó-tsia̍h--ê --neh.

#山美#喔。
#山美# --ooh.

袂䆀喔，
Buē-bái --ooh, 

早頓食麭配牛奶呢。
tsá-tǹg tsia̍h pháng phuè gû-ling --neh.

遐大聲，
Hiah tuā-siann, 

褲會破去呢，
khòo ē phuà--khì --neh, 

放屁也毋看方向，
pàng-phuì ā m̄ khuànn hong-hiòng, 

老師佇咧後壁有夠無衛生。
lāu-su tī-leh āu-piah ū-kàu bô uē-sing.

⿰無要緊啦。
Bua̋-kín --lah. 

好矣、好矣，
Hó --ah, hó --ah, 

入來教室矣，
ji̍p lâi kàu-sik --ah, 

緊咧。
kín --leh.

知啦知啦，
Tsai --lah tsai --lah, 

莫催啦。
mài tshui --lah.

喂，
Eh, 

#山美#提去啦。
#山美# the̍h khì --lah.

熊的。
Hîm--ê.

In這馬看袂著緊提去食啦。
In tsit-má khuànn bē tio̍h kín the̍h khì tsia̍h --lah.

猶毋過。
Iah-m̄-koh.

你是想欲省錢，
Lí sī siūnn-beh síng-tsînn, 

所以無食早頓乎。
sóo-í bô tsia̍h tsá-tǹg --honnh.

多謝你啦。
To-siā --lí --lah.

熊的啊，
Hîm--ê --ah, 

你是咧創啥碗勍啦，
lí sī leh tshòng siánn uánn khiang --lah, 

緊來啦。
kín lâi --lah.

我來矣。
Guá lâi --ah.

熊的，
Hîm--ê, 

失禮啦，
sit-lé --lah, 

我毋是刁工欲騙你。
guá m̄ sī thiau-kang beh phiàn --lí. 

可惡，
Khónn-ònn, 

是按怎學生攏是遮爾仔古錐的囡仔啦。
sī-án-nuá ha̍k-sing lóng sī tsiah-nī-á kóo-tsui ê gín-á --lah.

好厲害的#大島#，
Hó lī-hāi ê #Tuā-tó#, 

一流的演技喔！
it-liû ê ián-ki --ooh! 

若按呢大小姐的頭路就毋免閣煩惱矣。
Nā án-ne tuā-sió-tsiá ê thâu-lōo tō m̄-bián koh huân-ló --ah. 

猶毋過話閣講倒轉來，
Iah-m̄-koh uē koh kóng tò-tńg--lâi, 

大小姐的彼个女同事嘛是一个真有氣魄的人喔！
tuā-sió-tsiá ê hit ê lú tông-sū mā sī tsi̍t ê tsin ū khì-phik ê lâng --ooh! 

下回「#花瓶#老師」，
Ē-huê “#花瓶# lāu-su”, 

大小姐的同事嘛是真無簡單喔！
tuā-sió-tsiá ê tông-sū mā sī tsin bô kán-tan --ooh!

