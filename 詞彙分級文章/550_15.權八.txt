550 15.權八

喔！
Ooh!

這馬請歸零，
 Tsit-má tshiánn kui lîng,

一百八十七箍、
 tsı̍t-pah pueh-tsa̍p-tshit khoo,

兩百三十五箍、
nn̄g-pah sann-tsa̍p-gōo khoo,

一百二十二箍、
tsı̍t-pah lī-tsa̍p-lī khoo,

四百七十八箍、
sì-pah tshit-tsa̍p-pueh khoo,

三百十九箍、
sann-pah tsa̍p-káu khoo,

一百三十五箍。
tsı̍t-pah sann-tsa̍p-gōo khoo.




啊歹勢喔，
Ah pháinn-sè --ooh,

攪擾矣，
 kiáu-jiáu --ah, 

歹勢乎我花田太太啦！
pháinn-sè --honnh guá Hua-tiân thài-thài --lah!




啥唅，
Siánn --hannh?

花田喔？
 Hua-tiân --ooh?




喂，
Ueh, 

你想，
lí siūnn, 

敢會是#一路#唅？
kám ē sī #一路# --hannh?




#一路#哪有可能來遮學拍算盤啦！
#一路# ná ū khó-lîng lâi tsia o̍h phah-sǹg-puânn --lah?




你好乎！
Lí hó --honnh! 

我是花田太太，
Guá sī Hua-tiân thài-thài, 

啊前幾工仔有敲電話，
ah tsîng kuí-kang-á ū khà tiān-uē, 

你講叫阮先來參觀一下。
lí kóng kiò gún sing lâi tsham-kuan --tsi̍t-ē.  




花田？
Hua-tiân? 

喔，
Ooh, 

你講花田in兜喔？
lí kóng Hua-tiân in tau --ooh?




是是是，
Sī sī sī, 

聽講阮翁乎，
thiann-kóng guán ang --honnh, 

嘛是予老師你指導，
mā sī hōo lāu-su lí tsí-tō, 

啊！
ah! 

按呢嘛算是爸囝代代相傳啦，
Án-ne mā sǹg sī pē-kiánn tāi-tāi siong-thuân --lah! 

著無？
Tio̍h --bô?




喔，
Ooh,

已經晏十分鐘矣，
 í-king uànn tsa̍p hun-tsing --ah, 

我應該有講過，
guá ing-kai ū kóng--kuè, 

若是想欲參觀只有到五點為止。
nā-sī siūnn beh tsham-kuan tsí-ū kàu gōo tiám uî-tsí.




啊！
Ah! 

歹勢歹勢！
Pháinn-sè pháinn-sè!




連遵守時間的基本觀念都做袂到，
Liân tsun-siú sî-kan ê ki-pún kuan-liām to tsò bē kàu, 

我問你，
guá mn̄g --lí, 

你這个做老母，
lí tsit ê tsò lāu-bú, 

是欲按怎去教囡仔？
sī beh án-ná khì kà gín-á?




啊！
Ah!

失禮啦！
 Sit-lé --lah! 

因為啊就攢一寡物件，
In-uī ah tō tshuân tsı̍t-kuá mı̍h-kiānn,

所以耽誤一寡時間，
 sóo-í tam-gōo tsı̍t-kuá sî-kan, 

哈哈哈。
ha ha ha!




根本就毋是真心想欲悔改，
Kun-pún tō m̄ sī tsin-sim siūnn beh hué-kái, 

你會啥物失禮啊！
lí huē siánn-mih sit-lé --ah? 

你的笑容根本就是假仙假觸。
Lí ê tshiò-iông kun-pún tō sī ké-sian-ké-tak.




哈哈哈，
Ha ha ha, 

若按呢我這馬這款笑，
nā án-ne guá tsit-má tsit khuán tshiò,

算是啥物笑咧？
 sǹg sī siánn-mih tshiò --leh? 

就是戇戇仔笑，
Tiō sī gōng-gōng-á tshiò, 

哈哈哈。
ha ha ha.




好矣啦！
Hó --ah --lah!

恁若想欲參觀，
 Lín nā siūnn beh tsham-kuan,

動作較緊咧，
 tōng-tsok khah kín --leh, 

莫耽誤我的時間，
mài tam-gōo guá ê sî-kan, 

我這馬當咧教我的學生按怎擉算盤。
guá tsit-má tng-leh kà guá ê ha̍k-sing án-ná tia̍k sǹg-puânn.




緊咧緊咧！
Kín --leh kín --leh! 

#一路#來矣。
#一路# lâi --ah !




#一路#來矣喔！
#一路# lâi --ah --ooh! 

足疼的呢！
Tsiok thiànn --ê --neh! 

老歲仔，
Lāu-huè-á!

你共我拍欲創啥啦！
 Lí kā guá phah beh tshòng siánn --lah!




你的鞋是按怎褪的唅？
Lí ê uê sī án-ná thǹg --ê --hannh? 

我問你啊？
Guá mn̄g --lí --ah?

猶閣有，
 Iah-koh ū, 

從今以後不准叫我老歲仔，
tsiông kim í-āu put-tsún kiò guá lāu-huè-á, 

我叫做合田老師，
guá kiò-tsuè Hô-tiân lāu-su, 

知無？
tsai --bô? 

佇咧遮的學生攏會聽我的話，
Tī-leh tsia ê ha̍k-sing lóng ē thiann guá ê uē,

你若敢毋聽我的話，
 lí nā kám m̄ thiann guá ê uē,

我會共你擉甲金鑠鑠。
 guá ē kā lí tia̍k kah kim-sik-sik.




啊！
Ah! 

足疼的呢！
Tsiok thiànn --ê --neh!




彼誠實足疼的呢！
He tsiânn-sı̍t tsiok thiànn --ê --neh!




啊！
Ah! 

好矣啦，
Hó --ah --lah, 

莫閣來矣啦！
mài koh lâi --ah --lah!




吵死矣！
Tshá--sí --ah! 

叫你安靜你有聽的無？
Kiò lí an-tsīng lí ū thiann --ê --bô? 

你若毋閣安靜，
Lí nā m̄ koh an-tsīng, 

我就繼續共你拍，
guá tō kè-sio̍k kā lí phah, 

緊將你的鞋共我排予好勢。
kín tsiong lí ê uê kā guá pâi hōo hó-sè. 

袂䆀，
Buē-bái, 

好好仔做，
hó-hó-á tsò, 

其實嘛是做會到。
kî-sı̍t mā sī tsò ē kàu.




按呢，
Án-ne, 

萬事就拜託矣喔，
bān sū tō pài-thok --ah --ooh, 

先生，
Sian-sinn, 

啊我先來轉矣乎，
ah guá sing lâi tńg --ah --honnh, 

多謝喔！
to-siā --ooh!




各位這馬請歸零，
Kok-uī tsit-má tshiánn kui lîng,

一百七十三箍、
 tsi̍t-pah tshit-tsa̍p-sann khoo,

一百四十八箍、
tsi̍t-pah sì-tsa̍p-pueh khoo,

三百九十箍、
sann-pah káu-tsa̍p khoo,

兩百十二箍減六十箍加上一百八十五箍。
nn̄g-pah tsa̍p-lī khoo kiám la̍k-tsa̍p khoo ka-siōng tsi̍t-pah pueh-tsa̍p-gōo khoo.




哈哈哈。
Ha ha ha!




喂！
Ueh!

你這馬是咧創啥貨啊？
 Lí tsit-má sī leh tshòng siánn-hè --ah?




足疼的，
Tsiok thiànn --ê, 

足疼的啦！
tsiok thiànn --ê --lah!




哎唷！
Aih-ioh! 

伊想講伊是啥人啊！
I siūnn-kóng i sī siánn-lâng --ah? 

謼！
Hooh! 

我予伊掣一趒呢，
Guá hōo i tshuah tsı̍t tiô --neh, 

看伊彼个範勢，
khuànn i hit ê pān-sè, 

袂輸敢若連我攏想欲拍的款。
buē-su kán-ná liân guá lóng siūnn beh phah ê khuán.




你敢知影，
Lí kám tsai-iánn,

伊一直到伊辭掉中山田小學的校長為止，
 i it-tı̍t kàu i sî-tiāu Tiong-San-Tiân sió-ha̍k ê hāu-tiúnn uî-tsí, 

伊攏是佇咧做#老師#呢！
i lóng sī tī-leh tsò #老師# --neh!

喔！
 Ooh! 

這蘋果真好食喔！
Tse phōng-kó tsin hó-tsia̍h --ooh!




多謝乎！
To-siā --honnh, 

予你請欲飽矣，
hōo lí tshiánn beh pá --ah,

暗頓就欲食袂落去矣。
 àm-tǹg tiō beh tsia̍h bē lo̍h-khì --ah!

啊！
 Ah! 

著啦！
Tio̍h --lah!

這袚鍊佮皮包仔，
Tse phua̍h-liān kah phê-pau-á, 

趁我猶未袂記得，
thàn guá ah-bē bē-kì-lit, 

緊提來還你。
kín the̍h lâi hîng --lí. 

啊！
Ah! 

誠害喔，
Tsiânn hāi --ooh!

害我穿甲袂輸敢若去予人請咧！
 hāi guá tshīng kah bē-su kánn-ná khì hōo lâng tshiánn --leh!




伊較早佇咧做老師的時陣足嚴的呢！
I khah-tsá tī-leh tsò lāu-su ê sî-tsūn tsiok giâm --ê --neh!

聽講阮翁佮恁翁，
 Thiann-kóng gún ang kah lín ang, 

攏予伊電甲金金金喔！
lóng hōo i tiān kah kim kim kim --ooh!




唉！
Haih!

拜託喔，
 Pài-thok --ooh!

若是一般來講啦，
 Nā-sī it-puann lâi kóng --lah! 

就算講較嚴，
Tō sǹg kóng khah giâm, 

啊嘛是客氣客氣才著啊！
ah mā sī kheh-khì kheh-khì tsiah tio̍h --ah!




就是按呢啊！
Tiō sī án-ne --ah! 

莫怪啊！
Bo̍k-kuài --ah!

伊一直攏是羅漢跤仔！
 I it-tı̍t lóng sī lô-hàn-kha-á!




就是按呢講啊，
Tō sī án-ne kóng --ah!

踅踅唸啊唸袂煞，
 Se̍h-se̍h-liām --ah liām buē suah, 

啥人接載會牢啦！
siánn-lâng tsih-tsài ē tiâu --lah!




我、我、我啦！
Guá, guá, guá --lah!




#洋平#。
#洋平#.




答案是一千九百七十三箍。
Tap-àn sī tsı̍t-tshing káu-pah tshit-tsa̍p-sann khoo.




無毋著，
Bô m̄-tio̍h, 

各位，
kok-uī,

請歸零。
 tshiánn kui lîng. 

嗯？
Mh?




猶毋過我共你講，
Iáu-m̄-koh guá kā lí kóng,

逐家欲去學算盤，
ta̍k-ke beh khì o̍h sǹg-puânn,

攏是欲去訓練規矩的，
lóng sī beh khì hùn-liān kui-kí --ê, 

一般的囡仔只要兩三個月就會有真大的改變，
it-puann ê gín-á tsí-iàu nn̄g sann kò ge̍h tiō ē ū tsin tuā ê kái-piàn, 

上慢袂超過三個月！
siōng bān bē tshiau-kuè sann kò gue̍h! 

一下想著會用得學著算盤，
Tsı̍t-ē siūnn-tio̍h ē-īng-eh o̍h-tio̍h sǹg-puânn, 

閣會用得代替爸母教示囡仔，
koh ē-īng-eh tāi-thè pē-bú kà-sī gín-á, 

加減就。
ke-kiám tō.

阮#洋平#啦，
Gún #洋平# --lah, 

愛三個月，
ài sann kò gue̍h,

恁#一路#，
 lín #一路#, 

我想可能愛半年啦，
guá siūnn khó-lîng ài puànn nî --lah,

猶毋過我想袂到，
 iáu-m̄-koh guá siūnn bē kàu, 

#一路#伊竟然願意去補習呢！
#一路# i kìng-liân guān-ì khì póo-sı̍p --neh!




哈哈哈唉唷！
Ha ha ha haih-ioh!

我是提食的佮伊做交換條件啦！
Guá sī the̍h tsia̍h--ê kah i tsò kau-uānn tiâu-kiānn --lah!

若是欲去補習彼工的暗頓乎，
Nā-sī beh khì póo-sı̍p hit kang ê àm-tǹg --honnh, 

愛予#一路#決定欲食啥。
ài hōo #一路# kuat-tīng beh tsia̍h siánn.




原來是按呢！
Guân-lâi sī án-ne!




我轉來矣。
Guá tńg--lâi --ah!




你轉來矣喔！
Lí tńg--lâi --ah --ooh!




啊！
Ah!

是你喔！
Sī lí --ooh! 

啊你轉來矣喔！
Ah lí tńg--lâi --ah --ooh!




啊！
Ah!

是#一路#的媽媽啊，
Sī #一路# ê má-mah --ah! 

阿姆你好！
A-ḿ lí hó!




佮以前攏無仝款乎？
Kah í-tsîng lóng bô kāng-khuán --honnh?

喂？
Ueh? 

#一路#伊哪會無佮你鬥陣轉來，
#一路# i ná ē bô kah lí tàu-tīn tńg--lâi?

伊毋是嘛有去？ 
 I m̄ sī mā ū khì?




#一路#伊去予老師留落來矣，
#一路# i khì hōo lāu-su lâu --lo̍h-lâi --ah, 

可能咧無閒阻擋#權八#的#拳發#。
khó-lîng leh bô-îng tsóo-tòng #權八# ê #拳發#. 




#權八#？
#權八#?




哎啊！
Aih-ah! 

#拳發#啦！
#拳發# --lah!

你莫煩惱啦花田太太，
 Lí mài huân-ló --lah Hua-tiân thài-thài, 

你毋是定定對恁兜的#一路#做這款代誌啊？
lí m̄ sī tiānn-tiānn tuì lín tau ê #一路# tsò tsit khuán tāi-tsì --ah?




猶毋過已經八點半矣呢！
Iáu-m̄-koh í-king pueh tiám puànn --ah --neh!




是咧猶毋過啥啦！
Sī teh iáu-m̄-koh siánn --lah! 

啊若換做我去接#一路#，
Ah nā uānn tsò guá khì tsiap #一路#,

毋是感覺足奇怪的，
 m̄ sī kám-kak tsiok kî-kuài--ê, 

閣再按怎講我嘛是咱花田家的一家之主啊！
koh-tsài án-nuá kóng guá mā sī lán Hua-tiân ka ê it ka tsi tsú --ah!




喂，
Ueh, 

老的啊，
lāu--ê --ah, 

我若無臆毋著，
guá nā bô ioh m̄ tio̍h, 

是毋是到這馬你猶閣足驚彼个老師啊？
sī m̄ sī kàu tsit-má lí iáu-koh tsiok kiann hit ê lāu-su --ah?




到底是啊毋是啊？
Tàu-té sī --ah m̄ sī --ah?




有影啦，
Ū-iánn --lah!

老實講，
 Láu-si̍t kóng,

小可驚啦！
 sió-khuá kiann --lah!




唉！
Haih! 

猶毋過，
iáu-m̄-koh, 

若是無人去接#一路#，
nā-sī bô lâng khì tsiap #一路#,

毋知會變按怎？
 m̄ tsai ē piàn án-tsuánn?

我看連暗頓就無通好食的款。
 Guá khuànn liân àm-tǹg tō bô thang hó tsia̍h ê khuán.

恁啥人較好心的去共伊接一下啦，
 Lín siánn-lâng khah hó-sim--ê khì kā i tsiap --tsı̍t-ē --lah, 

好無？
hó --bô?




我無愛啦！
Guá bô ài --lah!




阿公嘛無愛。
A-kong mā bô ài .




我嘛無想欲去啊。
Guá mā bô siūnn-beh khì --ah.




我有辦法囉，
Guá ū pān-huat --looh, 

既然若按呢！
kì-liân nā án-ne! 

就攏決定啥人攏莫去接#一路#。
Tō lóng kuat-tīng siánn-lâng lóng mài khì tsiap #一路#.




我轉來矣。
Guá tńg--lâi --ah!




#一路#轉來矣！
#一路# tńg--lâi --ah!




轉來矣喔！
Tńg--lâi --ah --ooh!




喂！
Ueh!

無好耍。
Bô hó-sńg.

我拄仔才想講乎我一个人準備欲來接#一路#，
Guá tú-á tsiah siūnn-kóng --honnh guá tsi̍t ê lâng tsún-pī beh lâi tsiap #一路#, 

啊伊煞走轉來矣你。
ah i suah tsáu --tńg-lâi --ah lí.




凊彩講講咧！
Tshìn-tshái kóng-kóng --leh! 

根本就是咧放馬後炮。
Kun-pún tō sī leh pàng bé-āu-phàu.




是老師送我轉來的。
Sī lāu-su sàng guá tńg--lâi --ê.




實在真歹勢，
Sı̍t-tsāi tsin pháinn-sè, 

遮爾晏矣，
tsiah-nī uànn --ah, 

予恁逐家真煩惱。
hōo lín ta̍k-ke tsin huân-ló.




袂啦袂啦。
Buē --lah buē --lah!




無要緊，
Bô iàu-kín, 

無要緊啦！
bô iàu-kín --lah!




無啦！
Bô --lah! 

顛倒予你送伊轉來乎，
Tian-tò hōo lí sàng i tńg--lâi --honnh, 

真歹勢呢！
tsin pháinn-sè --neh!




請歸零。
Tshiánn kui lîng.

嗯！
 Mh!




嗯！
Mh!

啊？
 Ah?




恁#一路#只有對算盤歸零這个部份有興趣爾爾！
Lín #一路# tsí-ū tuì sǹg-puânn kui lîng tsit ê pōo-hūn ū hìng-tshù niā-niā!

我若教啥伊攏無欲聽，
 Guá nā kà siánn i lóng bô beh thiann, 

干焦將算盤歸零，
kan-na tsiong sǹg-puânn kui lîng, 

一遍又閣一遍。
tsı̍t piàn iū-koh tsı̍t piàn. 

若按呢！
Nā án-ne! 

我先失陪矣。
Guá sing sit-puê --ah.




實在感覺足歹勢的。
Sı̍t-tsāi kám-kak tsiok pháinn-sè --ê.




啊！
Ah!

你實在是足客氣的，
 Lí sı̍t-tsāi sī tsiok kheh-khì --ê, 

多謝乎、多謝！
to-siā --honnh, to-siā!




啊著啦！
Ah tio̍h --lah!

大路郎，
 Tāi-lōo-lông, 

我問你啊，
guá mn̄g --lí --ah,

你是按怎共囡仔講條件咧？
 lí sī án-tsuánn kā gín-á kóng tiâu-kiānn --leh?

竟然提食的物件，
 Kìng-liân the̍h tsia̍h--ê mn̍gh-kiānn, 

去誘拐囡仔去補習班上課，
khì iú-kuái gín-á khì póo-sı̍p-pan siōng-khò,

馬上取消交換條件的約定！
 má-siōng tshú-siau kau-uānn tiâu-kiānn ê iok-tīng!




喂！
Ueh! 

歹勢啦！
Pháinn-sè --lah!

彼是我的步數你！
 He sī guá ê pōo-sòo --lí !




著啦！
Tio̍h --lah!

講了無毋著啦！
 Kóng liáu bô m̄-tio̍h --lah!




一點仔都無毋著，
Tsı̍t-tiám-á to bô m̄-tio̍h, 

嘻嘻嘻嘻。
hi hi hi hi.




莫共我講遐有的無的，
Mài kā guá kóng hia ū--ê bô--ê,

你想講這號代誌，
 lí siūnn-kóng tsit-lō tāi-tsì,

用笑就會當解決是無？
 iōng tshiò tō ē-tàng kái-kuat sī --bô? 

食甲大母人大母種矣，
Tsia̍h kah tuā bó lâng tuā bó tsíng --ah,

猶閣毋知影見笑！
 iáu-koh m̄ tsai-iánn kiàn-siàu!




謼！
Hooh!




#一路#真正足𠢕的呢！
#一路# tsin-tsiànn tsiok gâu --ê --neh! 

聽講逐改攏有乖乖去上課。
Thiann-kóng ta̍k kái lóng ū kuai-kuai khì siōng-khò.




唉！
haih! 

啊今一禮拜才兩擺爾爾，
Ah tann tsı̍t lé-pài tsiah nn̄g pái niā-niā, 

勉強，
bián-kióng, 

勉強啦！
bián-kióng --lah!

猶毋過乎，
 Iáu-m̄-koh --honnh, 

伊彼禮儀就完全攏無改變啊！
i he lé-gî tō uân-tsuân lóng bô kái-piàn --ah!




只不過頭一個月仔爾爾，
Tsí-put-kò thâu tsı̍t kò-gue̍h-á niā-niā,

真緊就會變成彼間補習班的模範。
 tsin kín tō ē piàn-sîng hit king póo-sı̍p-pan ê bôo-huān.




哎唷！
Aih-ioh!

講人人到，
 Kóng lâng lâng kàu, 

講鬼鬼到。
kóng kuí kuí kàu.




合田老師，
Ha̍p-tiân lāu-su, 

你好，
lí hó, 

阮#洋平#麻煩你矣。
gún #洋平# mâ-huân --lí --ah!




啊！
Ah! 

千萬毋通按呢講。
Tshian-bān m̄-thang án-ne kóng.




你有看著無，
Lí ū khuànn--tio̍h --bô, 

是紅豆仔麻糍呢！
sī âng-tāu-á muâ-tsî --neh!




你莫看伊按呢！
Lí mài khuànn i án-ne!

聽講伊非常愛食甜的喔！
 Thiann-kóng i hui-siông ài tsia̍h tinn --ê --ooh!




嘿！
Heh! 

想袂到伊這種人會食這種物件喔？
Siūnn-bē-kàu i tsit tsióng lâng ē tsia̍h tsit tsióng mı̍h-kiānn --ooh!




有淡薄仔怪怪謼？
Ū tām-po̍h-á kuài kuài --hooh?




啊講罔講啦！
Ah kóng bóng kóng --lah! 

啊伊這種人謼定定欲激一塊遮大塊，
Ah i tsit tsióng lâng --hooh tiānn-tiānn beh kik tsı̍t tè tsiah tuā tè,

補習班嘛是咧做生理啊！
póo-sı̍p-pan mā sī leh tsò-sing-lí --ah!

閣再講啦，
Koh-tsài kóng --lah, 

咱逐個月嘛是愛納錢，
lán ta̍k kò gue̍h mā sī ài la̍p tsînn, 

哎唷！
aih-ioh!

今害矣啦！
Tann hāi --ah --lah!




按怎啦！
Án-tsuánn --lah!




啊這個月的補習費乎，
Ah tsit kò gue̍h ê póo-sı̍p huì --honnh,

啊昨昏煞袂記予#一路#紮去，
ah tsa-hng suah bē kì hōo #一路# tsah khì,

啊今害矣啦！
ah tann hāi --ah --lah! 

這聲欲按怎啦！
Tsit-siann beh án-tsuánn --lah!

哎唷！
Aih-ioh! 

我愛趕緊予#一路#紮去才會用得，
Guá ài kuánn-kín hōo #一路# tsah khì tsiah ē-īng-eh,

啊無就這聲代誌害liú-liú矣啦！
ah-bô tō tsit-siann tāi-tsì  hāi-liú-liú --ah --lah!




無要緊啦！
Bô iàu-kín --lah! 

後改上課才提去按呢就好矣！
Āu-kái siōng-khò tsiah   the̍h khì án-ne tō hó --ah!




按呢哪會用得啦！
Án-ne ná ē-īng-eh --lah! 

我若無照規矩謼，
Guá nā bô tsiàu kui-kí --hooh, 

到時陣閣予人講我無資格做人的爸母呢！
kàu sî-tsūn koh hōo lâng kóng guá bô tsu-keh tsò lâng ê pē-bú --neh! 

#一路#啊！
#一路# --ah!




唉！
haih! 

做人老爸老母的哪會按呢生啊？
Tsò lâng lāu-pē lāu-bú --ê ná ē án-ne-senn --ah? 

歹竹哪會出好筍？
Pháinn tik ná ē tshut hó sún?




唅！
Hannh? 

我才無愛咧！
Guá tsiah bô ài --leh! 

我這馬佮人耍甲當歡喜呢！
Guá tsit-má kah lâng sńg kah tng huann-hí --neh!




所以我毋才共你講，
Sóo-í guá m̄-tsiah kā lí kóng,

這馬毋是耍的時陣啊！
 tsit-má m̄ sī sńg ê sî-tsūn --ah! 

你是聽無喔！
Lí sī thiann --bô --ooh!




謼！
Hooh! 

啥人叫你欲袂記得啦！
Siánn-lâng kiò lí beh bē-kì-eh --lah!

你家己提去補習班予老師就好矣嘛！
 Lí ka-kī the̍h khì póo-sı̍p-pan hōo lāu-su tiō hó --ah --mah!




飯桶啊！
Pn̄g-tháng --ah!

彼是你的補習費呢！
 He sī lí ê póo-sı̍p huì --neh!

無你是咧講啥！
 Bô lí sī leh kóng siánn!




足疼的呢！
Tsiok thiànn --ê --neh!




好啦！
Hó --lah! 

廢話莫講，
Huì-uē mài-kóng, 

行矣啦！
kiânn --ah --lah!




足疼的啊，
Tsiok thiànn --ê --ah, 

莫閣拍矣啦！
mài koh phah --ah --lah!




緊咧啦！
Kín --leh --lah!

叫你較緊咧有聽著無啦！
 Kiò lí khah kín --leh ū thiann --tio̍h --bô --lah!




好矣啦！
Hó --ah --lah!

有夠討厭的，
 Ū-kàu thó-ià --ê, 

遮愛共人拍。
tsiah ài kā lâng phah.




#一路#。
#一路#.




謼！
Hooh!

足奢颺的呢！
 Tsiok tshia-iānn --ê --neh!




哈哈哈！
Ha ha ha!




敢講我這馬已經死去矣是無？
Kám-kóng guá tsit-má í-king sí--khì --ah sī --bô? 

毋著啊！
M̄-tio̍h --ah!

我應該閣活咧啊！
 Guá ing-kai koh ua̍h --leh --ah!

救命啊！
 Kiù-miā --ah!

有人啊無啊！
 Ū lâng --ah bô --ah? 

救命啊！
Kiù-miā --ah!

啥物人來共我鬥相共啊！
 Siánn-mih lâng lâi kā guá tàu-sann-kāng --ah?

救命啊！
 Kiù-miā --ah!

救命啊！
 Kiù-miā --ah! 

唅！
Hannh!




#一路#啊！
#一路# --ah! 

我共你講喔！
Guá kā lí kóng --ooh! 

這是店內上貴的跤踏車，
Tse sī tiàm-lāi siōng kuì ê kha-ta̍h-tshia, 

你敢有遐爾濟錢通好買？
lí kám ū hiah-nī tsē tsînn thang hó bué?




錢喔！
Tsînn --ooh?

當然嘛有。
 Tong-liân mā ū.




#一路#！
#一路#!




老師啊！
Lāu-su --ah! 

你哪就專工來收補習費啦！
Lí ná tiō tsuan-kang lâi siu póo-sı̍p huì --lah! 

是咧著急啥物啊！
Sī leh tio̍h-kip siánn-mih --ah! 

我就當欲提去予你啊！
Guá tō tng beh the̍h-khì hōo --lí --ah!




#一路#我共你講。
#一路# guá kā lí kóng.




哎唷！
Aih-ioh! 

你欲講的我知影啦！
Lí beh kóng --ê guá tsai-iánn --lah! 

毋是我的錢我袂偷用啦！
M̄ sī guá ê tsînn guá buē thau īng --lah!




哎唷！
Aih-ioh!

#一路#啊你莫共我嚇驚啦！
 #一路# --ah lí mài kā guá hennh-kiann --lah! 

害我想講是老師正經走來矣！
Hāi guá siūnn-kóng sī lāu-su tsìng-king tsáu --lâi --ah!




嗯？
Mh?

嗯！
Mh!




敢講這馬，
Kám-kóng tsit-má, 

我干焦會當拜託你這款無路用的囡仔是無？
guá kan-na ē-tàng pài-thok lí tsit khuán bô-lōo-īng ê gín-á sī --bô?




老師！
Lāu-su! 

敢講你？
Kám-kóng lí?




拜託你#一路#，
Pài-thok --lí #一路#,

你一定愛救我，
 lí it-tīng ài kiù --guá,

代誌足嚴重的啦！
 tāi-tsì tsiok giâm-tiōng --ê --lah!

袂當耽誤，
 Buē-tàng tam-gōo, 

緊呢啦！
kín --neh --lah!




#一路#啊！
#一路# --ah!

發生啥物代誌啦！
 Huat-sing siánn-mih tāi-tsì --lah!




拄才我咧食麻糍的時陣去哽著，
Tú-tsiah guá leh tsia̍h muâ-tsî ê sî-tsūn khì kénn --tio̍h,

差一屑仔就死去矣！
 tsha tsı̍t-sut-á tō sí--khì --ah!

 


啊！
Ah! 

唅！
Hannh?

老師？
 Lāu-su! 

哎唷！
Aih-ioh!




喂！
Ueh! 

小等咧！
Sió-tán --leh! 

#一路#、#一路#，
#一路#, #一路#! 

你有洗手矣無啊？
Lí ū sé tshiú --ah --bô --ah?

你欲伸落我的喙內底，
 Lí beh tshun lo̍h guá ê tshuì lāi-té,

猶毋過你的手有夠垃圾的呢！
 iáu-m̄-koh lí ê tshiú ū-kàu lah-sap --ê --neh!




啊！
Ah!

歹勢我拄才耍甲規手攏全塗沙猶未洗呢！
 Pháinn-sè guá tú-tsiah sńg kah kui tshiú lóng tsuân thôo-sua iáu-bē sé --neh!




哎啊！
Aih-ah! 

好啦好啦，
Hó --lah hó --lah,

無要緊啦、無要緊啦！
bô iàu-kín --lah, bô iàu-kín --lah!

莫管遐濟矣啦，
 Mài kuán hiah tsuē --ah --lah, 

拜託咧，
pài-thok --leh,

你動作較緊呢啦！
 lí tōng-tsok khah kín --neh --lah!

拜託你啦!
 Pài-thok --lí --lah!




好，
Hó, 

#二路#，
#二路#, 

緊咧！
kín --leh!




緊呢緊呢！
Kín --neh kín --neh!

一定愛會赴。
 It-tīng ài ē-hù!




#二路#按怎？
#二路# án-nuá?

好矣未？
 Hó --ah buē?




唉唷！
Haih-ioh! 

我實在是有夠戇，
Guá sı̍t-tsāi sī ū-kàu gōng,

唉啊！
 haih-ah! 

我啥物人毋拜託，
Guá siánn-mih lâng m̄ pài-thok, 

竟然去拜託你，
kìng-liân khì pài-thok --lí, 

你叫一隻狗仔來。
lí kiò tsı̍t tsiah káu-á lâi.

緊呢！
kín --neh! 

加油啊！
Ka-iû --ah!

繼續。
 Kè-sio̍k.

無毋著，
 Bô m̄-tio̍h, 

做甲真好！
tsò kah tsin hó!




哎！
Aih! 

足疼的啦！
Tsiok thiànn--ê --lah! 

哎唷！
Aih-ioh! 

足疼的足疼的！
Tsiok thiànn--ê tsiok thiànn ê!




哎唷！
Aih-ioh! 

你這馬是咧創啥啦！
Lí tsit-má sī leh tshòng siánn --lah! 

我已經咧欲死去矣，
Guá í-king tih-beh sí--khì --ah,

你會當較細膩的袂，
 lí ē-tàng khah sè-jī --ê --buē,

緊呢！
 kín --neh! 

較緊呢！
Khah kín --neh! 

無我會袂赴啦！
Bô guá ē buē-hù --lah!




我嘛知影啊！
Guá mā tsai-iánn --ah!

我哪有法度，
 Guá ná ū huat-tōo, 

啊！
ah! 

哈哈哈！
Ha ha ha! 

你看，
Lí khuànn, 

走出來矣！
tsáu --tshut-lâi --ah! 

去予我看著矣乎！
Khì hōo guá khuànn--tio̍h --ah --honnh!

哈哈哈！
 Ha ha ha! 

有夠見笑的！
Ū-kàu kiàn-siàu --ê! 

哈哈哈！
Ha ha ha!




你這馬是咧笑啥貨，
Lí tsit-má sī leh tshiò siánn-hè,

我不准你笑，
 guá put-tsún lí tshiò,

我已經咧欲死去矣，
 guá í-king tih-beh sí--khì --ah, 

你動作毋較緊咧！
lí tōng-tsok m̄ khah kín --leh!




啊，
Ah,

著乎！
 tio̍h --honnh! 

我哪會無想著，
Guá ná ē bô siūnn--tio̍h, 

我這馬就去揣人來，
guá tsit-má tō khì tshē lâng lâi,

#二路#，
 #二路#, 

緊呢！
kín --neh!




袂用得，
Buē-īng-eh!

你這馬就愛想辦法才會用得！
 Lí tsit-má tō ài siūnn pān-huat tsiah ē-īng-eh!




你是咧講啥物唅！
Lí sī leh kóng siánn-mi̍h --hannh? 

這馬已經無時間矣呢，
Tsit-má í-king bô sî-kan --ah --neh! 

毋是我佮#二路#兩个就有法度解決的啦！
M̄ sī guá kah #二路# nn̄g ê tiō ū huat-tōo kái-kuat --ê --lah!




無啊！
Bô --ah! 

你這馬是咧講啥物啊！
Lí tsit-má sī leh kóng siánn-mi̍h --ah! 

你是男子漢大丈夫呢！
Lí sī lâm-tsú-hàn tāi-tiōng-hu --neh!




我才毋是男子漢咧！
Guá tsiah m̄ sī lâm-tsú-hàn --leh!




#一路#你看覓，
#一路# lí khuànn-māi, 

我死甲遮歹看是欲按怎會使予人看著咧，
guá sí kah tsiah pháinn-khuànn sī beh án-ná ē-sái hōo lâng khuànn--tio̍h --leh? 

七十年來，
Tshit-tsa̍p nî lâi, 

我是遮爾規規矩矩，
guá sī tsiah-nī kui-kui-kí-kí,

結果，
 kiat-kó,

煞死甲遮歹看，
 suah sí kah tsiah pháinn-khuànn,

我會感覺足見笑的！
 guá ē kám-kak tsiok kiàn-siàu --ê!




你若是閣活咧毋才會感覺見笑，
Lí nā sī koh ua̍h --leh m̄-tsiah ē kám-kak kiàn-siàu, 

你是欲感覺見笑抑是欲死去唅？
lí sī beh kám-kak kiàn-siàu ia̍h-sī beh sí--khì --hannh?




若是予我感覺見笑，
Nā-sī hōo guá kám-kak kiàn-siàu,

啊！
 Ah! 

我不如去死！
Guá put-jû khì sí!




老師，
Lāu-su,

我感覺你有一點仔#siooh-tooh#喔！
 guá kám-kak lí ū tsı̍t-tiám-á #siooh tooh# --ooh! 

是按怎你會感覺死去較好唅！
Sī án-nuá lí ē kám-kak sí--khì khah hó --hannh!




你是捌啥貨，
Lí sī pat siánn-hè, 

咱人的自尊心。
lán lâng ê tsū-tsun-sim.




有物件落出來矣喔！
Ū mı̍h-kiānn lak --tshut-lâi --ah --ooh!




紅豆麻糍，
Âng-tāu muâ-tsî,

一定拄才挵著，
 it-tīng tú-tsiah lòng--tio̍h, 

所以走出來矣，
sóo-í tsáu --tshut-lâi --ah! 

無毋著，
Bô m̄-tio̍h, 

就是按呢！
tō sī án-ne, 

較出力共搝出來。
khah tshut-la̍t kā giú --tshut-lâi. 

啊！
Ah!

搝毋著矣啦！
 Giú m̄-tio̍h --ah --lah!




啊！
Ah! 

出來矣，
Tshut-lâi --ah! 

紅豆麻糍出來矣!
Âng-tāu muâ-tsî tshut-lâi --ah!




#一路#啊！
#一路# --ah!

你愛較細膩的，
 Lí ài khah sè-jī--ê, 

沓沓仔共搝出來唅！
ta̍uh-ta̍uh-á kā giú --tshut-lâi --hannh!




啊！
Ah!

成功矣啦，
 Sîng-kong --ah --lah, 

我總算提出來矣，
guá tsóng sǹg the̍h --tshut-lâi --ah,

足好的。
 tsiok hó --ê!

老師，
 Lāu-su! 

我這馬算是你的救命恩人喔，
guá tsit-má sǹg sī lí ê kiù-miā un-jîn --ooh,

你欠我的人情大條矣，
 lí khiàm guá ê lîn-tsîng tuā-tiâu --ah, 

自這馬開始，
tsū tsit-má khai-sí, 

你袂用得閣用#拳發#對待我，
lí buē-īng-eh koh iōng #拳發# tuì-thāi --guá, 

啊若無你會受著報應喔！
iah nā-bô lí ē siū-tio̍h pò-ìng --ooh! 

按怎，
Án-nuá? 

你有聽清楚無？
Lí ū thiann tshing-tshó --bô? 

啊！
Ah! 

唅？
Hannh?




猶是袂用得，
iáu-sī bē-īng-tit, 

差一點點仔就救倒轉來矣。
tsha tsı̍t-tiám-tiám-á tō kiù tò-tńg--lâi --ah!




誠實曲去矣喔！
Tsiânn-sı̍t khiau --khì --ah --ooh!

