753 澎湖縣鄉土教材語言篇中年級歌謠

第一單元  一放雞
Tē-it tan-guân It pàng ke

一放雞，二放鴨，三分開，四相疊，
It pàng ke, jī pàng ah, sann hun-khui, sì sio-tha̍h, 

五搭胸，六拍手，七紡紗，八摸鼻，
Gōo tah hing, la̍k phah-tshíu, tshit pháng-se, peh bong phīnn,

九咬耳，十抾起，十一坐金交椅。
Káu kā hīnn, tsa̍p khioh khí, tsa̍p-it tsē kim kau-í.

第二單元  予你臆袂著
Tē-jī tan-guân hōo lí ioh bē tio̍h

予你臆，予你臆，予你臆袂著，
Hōo lí ioh, hōo lí ioh, hōo lí ioh bē tio̍h, 

一欉樹仔兩片葉，越來越去看袂著，
Tsi̍t tsâng tshīu-á nn̄g phìnn hio̍h, ua̍t lâi ua̍t khì khuànn bē tio̍h, 

頂石硩下石，會生根，袂發葉，
Tíng tsio̍h teh ē tsio̍h, ē senn-kin, bē huat hio̍h, 

真𠢕臆，真𠢕臆，阿公阿媽共你惜。
Tsin gâu ioh, tsin gâu ioh, a-kong a-má kā lí sioh.

第三單元 目睭皮
Tē-sann tan-guân ba̍k-tsiu-phuê

目睭皮，一直掣，掣啥代，
Ba̍k-tsiu-phuê, it-ti̍t tshuah, tshuah siánn tāi, 

好事來，歹事煞，觀音佛祖來收煞。
Hó-sū lâi, pháinn sū suah, kuan-im pu̍t-tsóo lâi siu-suah.

第四單元 做節歌
Tē-sì tan-guân tsò-tseh kua

一、正月
It, tsiann--gue̍h 

正月初一是新年，大家相招去拜年。
Tsiann-gue̍h tshe-it sī sin-nî, tāi-ke sio-tsio khì pài-nî.

正月#十五#元宵暝，迎花燈，真趣味。
Tsiann-gue̍h #tsa̍p-gōo# Guân-siau mî, ngiâ hue-ting, tsin tshù-bī.

二、做節
Jī, tsò-tseh

五月初五是端午，縛肉粽，扒龍船。
Gōo-gue̍h tshe-gōo sī Tuan-ngóo, pa̍k bah-tsàng, pê liông-tsûn. 

八月十五是中秋，食月餅，賞月娘。
Peh-gue̍h tsa̍p-gōo sī tiong-tshiu, tsia̍h gue̍h-piánn, síunn gue̍h-nîu.

第五單元  #臺灣#出甜粿
Tē-gōo tan-guân #Tâi-uân# tshut tinn-kué

喂喂喂！#臺灣#出甜粿
Ueh ueh ueh! #Tâi-uân# tshut tinn-kué

甜粿真好食，#臺灣#出木屐，
Tinn-kué tsin hó-tsia̍h, #Tâi-uân# tshut ba̍k-kia̍h, 

木屐袂歹穿，#臺灣#出鵁鴒，
Ba̍k-kia̍h bē pháinn tshīng, #Tâi-uân# tshut ka-līng,

鵁鴒會講話，#臺灣#出棉被，
Ka-līng ē kóng-uē, #Tâi-uân# tshut mî-phē, 

棉被蓋會燒，#臺灣#出弓蕉，
Mî-phē kah ē sio, #Tâi-uân# tshut king-tsio,

弓蕉雙頭翹，#臺灣#出含笑，
King-tsio siang-thâu khiàu, #Tâi-uân# tshut hâm-siàu, 

含笑芳芳芳，#臺灣#好年冬。
Hâm-siàu phang-phang-phang, #Tâi-uân# hó-nî-tang.

第六單元  坐牛車
Tē-la̍k tan-guân tsē gû-tshia

坐飛機看天頂，坐大船看海湧，
Tsē hui-ki khuànn thinn-tíng, tsē tuā tsûn khuànn hái-íng, 

坐火車看風景，坐汽車錢卡省，
Tsē hué-tshia khuànn hong-kíng, tsē khì-tshia tsînn khá síng, 

坐牛車順紲挽龍眼。
Tsē gû-tshia sūn-suà bán lîng-gíng.

第七單元  偷挽茄
Tē-tshit tan-guân thau bán kiô

搖啊搖，阿公仔偷挽茄，
Iô --ah iô, a-kong--á thau bán kiô, 

挽偌濟，挽一飯篱；
Bán guā-tsē, bán tsi̍t pn̄g-lē; 

也好食，也好賣，也好予孫做度晬。
Iā hó tsia̍h , iā hó bē, iā hó hōo sun tsò tōo-tsè.

煮爛爛，一人分一半，
Tsú nuā-nuā, tsi̍t lâng pun tsi̍t-puànn, 

添滿滿，一人分一碗。
thinn muá-muá, tsi̍t lâng pun tsi̍t uánn.

第八單元  天烏烏
Tē-peh tan-guân thinn oo-oo

天烏烏，欲落雨，鯽仔魚，欲娶某。
Thinn oo-oo, beh lo̍h-hōo, tsit-á-hî, beh tshuā-bóo. 

鮕鮘做媒人，土虱做查某，
Koo-tai tsò muê-lâng, thôo-sat tsò tsa-bóo, 

龜擔燈，鱉拍鼓，
Ku tann ting, pih phah kóo, 

水雞扛轎大腹肚，田嬰攑旗叫艱苦，
Tsuí-ke kng-kiō tuā-pak-tóo, tshân-enn gia̍h kî kiò kan-khóo, 

蚊仔歕答滴，烏白囉，遇著四嬸婆，
Báng-á pûn ta̍h-ti, oo-pe̍h lō, gū tio̍h sì tsím-pô, 

食一碗白米飯，在配鹹魚脯。
Tsia̍h tsi̍t uánn pe̍h-bí pn̄g, tsāi phuè kiâm hî-póo.

第九單元  十二生相歌
Tē káu tan-guân tsa̍p-jī senn-siùnn kua

一鼠賊仔名，二牛駛犁兄，三虎peh山坪，
It tshí tsha̍t-á miâ, jī gû sái lê hiann, sann hóo peh suann-phiânn,

四兔遊東京，五龍皇帝命，六蛇予人驚，
Sì thòo îu Tang-kiann, gōo liông hông-tè miā, la̍k tsuâ hōo lâng kiann,

七馬走兵營，八羊食草嶺，九猴peh樹頭，
Tshit bé tsáu ping-iânn, peh îunn tsia̍h tsháu-niá, káu kâu peh tshīu-thâu,

十雞啼三聲，十一狗顧門埕，十二豬是菜刀命。
tsa̍p ke thî sann siann, tsa̍p it káu kòo mn̂g-tiânn, tsa̍p-jī ti sī tshài-to miā.

第十單元  歌謠四首
Tē tsa̍p tan-guân kua-iâu sì siú

一、月光光
It, gue̍h kng-kng

月娘月光光，老公仔佇菜園，
Gue̍h-nîu gue̍h kng-kng, lāu-kong-á tī tshài-hn̂g, 

菜園掘鬆鬆，老公仔欲種蔥，
Tshài-hn̂g ku̍t sang-sang, lāu-kong-á beh tsíng tshang, 

蔥無芽，欲種茶，茶無花，欲種瓜，
Tshang bô gê, beh tsìng tê, tê bô hue, beh tsìng kue, 

瓜無子，老公仔氣甲半死。
Kue bô tsí, lāu-kong-á khì kah puànn sí.

二、火金姑
Jī, hué-kim-koo

火金姑，來食茶，茶燒燒，配弓蕉，
Hué-kim-koo, lâi tsia̍h-tê, tê sio-sio, phuè king-tsio, 

弓蕉冷冷，配龍眼，龍眼蛀核，來食林仔菝，
King-tsio líng-líng, phuè lîng-gíng, lîng-gíng tsìu-hu̍t, lâi tsia̍h ná-á-pua̍t,

林仔菝全全子，勒死囡仔疕。
ná-á-pua̍t tsuân-tsuân tsí, li̍k sí gín-á-phí.

三、大箍呆
Sann, tuā-khoo-tai

大箍呆，炒韭菜，燒燒一碗來，
Tuā-khoo-tai, tshá kú-tshài, sio-sio tsi̍t uánn lâi,

冷冷我無愛。
líng-líng guá bô ài. 

四、燒肉包
Sì, sio bah-pau

燒肉包，走到恁兜，
Sio bah-pau, tsáu kàu lín tau,

燒破粿，走到恁後尾。
sio-phuà kué, tsáu kàu lín āu-bué.

