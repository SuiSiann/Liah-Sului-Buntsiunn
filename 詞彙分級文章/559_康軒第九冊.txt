559 康軒第九冊

第一課 電腦賣果子
Tē-it khò tiān-náu bē kué-tsí

阿媽，人想欲耍電腦。
A-má, lâng siūnn-beh sńg tiān-náu.

電腦有啥物好耍？
Tiān-náu ū siánn-mih hó-sńg?

電腦會當上網。
Tiān-náu ē-tàng tsiūnn-bāng.

啥物是「癢夢」，夢也會癢喔？
Siánn-mih sī “tsiūnn bāng”, bāng iā ē tsiūnn --ooh?

哎唷，毋是啦！
Aih-ioh, m̄ sī --lah!

阿媽，是電腦有網路，
A-má, sī tiān-náu ū bāng-lōo,

會當迵全世界，毋但會使寫批、講電話，閣會當買物件、賣物件喔！
ē-tàng thàng tsuân-sè-kài, m̄-nā ē-sái siá-phue, kóng tiān-uē, koh ē-tàng bé mi̍h-kiānn, bē mi̍h-kiānn --ooh!

敢有影？遮厲害喔！
Kám ū-iánn? Tsiah lī-hāi --ooh!

啊無，你嘛用電腦共阿媽鬥賣果子。
Ah bô, lí mā iōng tiān-náu kā a-má tàu bē kué-tsí.

好啊，無，咱就做伙上網來賣果子。
Hó --ah, bô, lán tō tsò-hué tsiūnn-bāng lâi bē kué-tsí.

第二課 神奇的電器
Tē-jī khò Sîn-kî ê tiān-khì

現代生活大發展，
Hiān-tāi sing-ua̍h tuā huat-tián,

神奇魔術變變變。
sîn-kî môo-su̍t piàn piàn piàn.

電火揤一下，
Tiān-hué tshi̍h --tsi̍t-ē,

暗的變光的；
àm--ê piàn kng--ê;

冷氣揤一下，
líng-khì tshi̍h --tsi̍t-ē,

熱的變涼的；
jua̍h--ê piàn liâng--ê;

電鍋揤一下，
tiān-ko tshi̍h --tsi̍t-ē,

生的變熟的！
tshenn--ê piàn si̍k--ê!

遮揤、遐揤，紲手真利便，
Tsia tshi̍h, hia tshi̍h, suà-tshiú tsin lī-piān,

神奇的電器，步步攏靠電。
sîn-kî ê tiān-khì, pōo-pōo lóng khò tiān.

有一工若是攏無電，
Ū tsi̍t kang nā sī lóng bô tiān,

咱的生活會有啥物改變？
lán ê sing-ua̍h ē ū siánn-mih kái-piàn?

第三課 作田人
Tē-sann khò Tsoh-tshân-lâng

阿水伯仔真趣味，顧稻仔袂輸顧後生。
A-tsuí-peh-á tsin tshù-bī, kòo tiū-á bē-su kòo hāu-senn.

鋤頭夯咧對田去，
Tî-thâu giâ --leh uì tshân khì,

日時無閒咧掖肥，暗時閣愛巡田水，
ji̍t--sî bô-îng teh iā-puî, àm-sî  koh ài sûn tshân-tsuí,

那作穡那念歌詩。
ná tsoh-sit ná liām kua-si.

向望稻仔緊飽穗，會當種出冠軍米。
Ǹg-bāng tiū-á kín pá-suī, ē-tàng tsìng tshut kuan-kun bí.

第四課 臺灣 美麗的海翁
Tē-sì khò Tâi-uân bí-lē ê hái-ang

臺灣，臺灣，一隻海翁。
Tâi-uân, Tâi-uân, tsi̍t tsiah hái-ang.

大喙闊闊是基隆，
Tuā tshuì khuah-khuah sī Ke-lâng,

尾溜長長屏東縣。
bué-liu tn̂g-tn̂g Pîn-tong-kuān.

尻脊骿，媠噹噹，
Kha-tsiah-phiann, suí-tang-tang,

宜蘭花蓮到臺東。
Gî-lân Hua-liân kàu Tâi-tang.

肥朒朒，腹肚桶，
Puî-tsut-tsut, pak-tóo-tháng,

臺中彰化雲嘉南。
Tâi-tiong Tsiong-huà Hûn Ka Lâm.

臺北高雄臺中港，四通八達四界迵。
Tâi-pak Ko-hiông Tâi-tiong-káng, sù-thong-pat-ta̍t sì-kè thàng.

美麗的海翁，是咱的希望。
Bí-lē ê hái-ang, sī lán ê hi-bāng.

第五課 草鞋墩
Tē-gōo khò Tsháu-ê-tun

南投西爿的草屯，
Lâm-tâu sai-pîng ê Tsháu-tùn,

古早古早的時陣，
kóo-tsá kóo-tsá ê sî-tsūn,

先民入山欲開墾，
sian bîn ji̍p suann beh khai-khún,

行到半路來歇睏，
kiânn kàu puànn-lōo lâi hioh-khùn,

草鞋磨破換新的，
tsháu-ê buâ-phuà uānn sin--ê,

舊鞋擲甲變山崙， 
kū ê tàn kah piàn suann-lūn,

人共叫做草鞋墩，
lâng kā kiò-tsò Tsháu-ê-tun,

就是這馬的草屯。
tō sī tsit-má ê Tsháu-tùn.

