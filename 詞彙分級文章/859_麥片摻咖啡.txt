859 麥片摻咖啡

穡頭舞到九點，
Sit-thâu bú kàu káu tiám, 

枵饞甲想欲食寡物件止饑，
iau-sâi kah siūnn-beh tsia̍h kuá mi̍h-kiānn tsí ki, 

揣著麥片才沖好爾，
tshuē-tio̍h be̍h-phìnn tsiah tshiong hó niā, 

雄雄影著桌頂有便利包的咖啡，
hiông-hiông iánn-tio̍h toh-tíng ū piān-lī-pau ê ka-pi, 

拆開就共摻落去。 
thiah-khui tō kā tsham --lo̍h-khì.




我慣勢十點準時去睏，
Guá kuàn-sì tsa̍p tiám tsún-sî khì khùn, 

目睭未瞌進前，
ba̍k-tsiu buē kheh tsìn-tsîng, 

攏會先看一點仔冊，
lóng ē sing khuànn tsi̍t-tiám-á tsheh, 

通較好落眠，
thang khah hó lo̍h-bîn, 

盍會知影時鐘霆十一下，
khah ē tsai-iánn sî-tsing tân tsa̍p-it ē, 

猶金金咧掀彼本小說；
iáu kim-kim teh hian hit pún sió-suat; 

姑不將就共房間禁予暗眠摸，
koo-put-tsiong tō kā pâng-king kìm hōo àm-bîn-bong, 

想欲緊睏，
siūnn-beh kín khùn, 

通較早起來做代誌。
thang khah tsá khí-lâi tsò tāi-tsì.

反來反去，
Píng lâi píng khì, 

被單弄起弄落，
phuē-tuann lāng khí lāng lo̍h, 

干干仔睏袂瞌睡；
kan-kan-á khùn bē ka-tsuē; 

有聽著二樓咧做守衛的阿義，
ū thiann-tio̍h jī lâu teh tsò siú-uē ê A-gī, 

翻點落班轉來摒盪、洗衫，
huan-tiám lo̍h-pan tńg--lâi piànn-tn̄g, sé-sann, 

這猶輕蠓蠓，
tse iáu khin-báng-báng, 

無蓋大聲；
bô-kài tuā-siann; 

毋過，
m̄-koh, 

phì-phè叫的淺拖仔聲，
phì-phè-kiò ê tshián-thua-á-siann, 

顛倒聽甲明明明，
tian-tó thiann kah bîng-bîng-bîng, 

遮行遐趖，
tsiah kiânn hia sô, 

嘛毋知影底時，
mā m̄ tsai-iánn tī-sî, 

伊才恬去。
i tsiah tiām-khì.




雄雄目睭褫金，
Hiông-hiông ba̍k-tsiu thí-kim, 

巷仔頭的路燈仝款光焱焱，
hāng-á-thâu ê lōo-ting kāng-khuán kng-iānn-iānn, 

四箍輾轉靜甲有聽著阮某小可咧鼾，
sì-khoo-liàn-tńg tsīng kah ū thiann-tio̍h guán bóo sió-khuá teh kônn, 

嘛有聽著遠遠杜猴咧哼，
mā ū thiann-tio̍h hn̄g-hn̄g tōo-kâu teh hainn, 

伸手捎亂鐘看，
tshun-tshiú sa luān-tsing khuànn, 

才三點爾，
tsiah sann tiám niā,

家己佇心肝內想，
ka-kī tī sim-kuann-lāi siūnn, 

猶早咧，
iáu tsá --leh, 

罔閣眯一下，
bóng koh bî --tsi̍t-ē, 

這陣若毋摔大眠，
tsit-tsūn nā m̄ siàng-tuā-bîn, 

是欲等當時咧！
sī beh tán tang-sî --leh!




自按呢夢天夢地，
Tsū án-ne bāng-thinn-bāng-tē, 

夢鱟桸夢飯篱，
bāng hāu-hia bāng pn̄g-lē, 

欲醒毋醒的時陣，
beh tshénn m̄ tshénn ê sî-tsūn, 

『噗...噗...』叫的機車，
『phok...phok...』 kiò ê ki-tshia, 

佇亭仔跤當咧起動，
tī tîng-á-kha tng teh khí-tāng, 

我知影是四樓的阿旺欲出門送報紙，
guá tsai-iánn sī sì lâu ê A-ōng beh tshut-mn̂g sàng pò-tsuá, 

應該是五點半無毋著；
ing-kai sī gōo tiám puànn bô m̄ tio̍h; 

即時閣覕入去被內，
tsik-sî koh bih --ji̍p-khì phuē-lāi, 

想講閣躽一睏，
siūnn-kóng koh nuà tsi̍t-khùn, 

上班嘛猶會赴。
siōng-pan mā iáu ē hù.




盤山過嶺到一个庄跤所在，
Puânn-suann-kuè-niá kàu tsi̍t ê tsng-kha sóo-tsāi, 

入去一間八音、
ji̍p-khì tsi̍t king pat-im, 

鑼鼓沖沖滾當咧做醮的大廟，
lô-kóo tshiâng-tshiâng-kún tng teh tsò-tsiò ê tuā-biō, 

前埕、後殿軁來軁去的時陣，
tsîng-tiânn, āu-tiān nǹg lâi nǹg khì ê sî-tsūn, 

無細膩煞共供桌頂的王梨挨落來塗跤，
bô sè-jī suah kā kiong-toh-tíng ê ông-lâi e --lo̍h-lâi thôo-kha, 

經一下險躄覆向；
kenn --tsi̍t-ē hiám phih-phak-ànn; 

才知影活欲吵死的是門外大路的車聲，
tsiah tsai-iánn ua̍h-beh tshá--sí ê sī mn̂g-guā tuā-lōo ê tshia-siann, 

翻身躘起床，
huan-sin liòng khí tshn̂g, 

尻川後袂輸有鬼咧逐按呢，
kha-tshng-āu bē-su ū kuí teh jiok án-ne, 

無掛食早頓，
bô khuà tsia̍h tsá-tǹg, 

衫凊彩幔咧，
sann tshìn-tshái mua --leh, 

三伐做兩伐趒到停車場，
sann hua̍t tsò nn̄g hua̍t tiô kàu thîng-tshia-tiûnn, 

趕甲規粒心肝咇噗惝，
kuánn kah kui lia̍p sim-kuann phi̍h-phok-tshíng, 

拚性命傱到學校，
piànn sènn-miā tsông kàu ha̍k-hāu, 

拄好八點赴簽到。
tú-hó peh tiám hù tshiam-tò.




閒時我有咧啉老人茶，
Îng-sî guá ū teh lim lāu-lâng-tê, 

往過嘛捌啉過咖啡，
íng-kuè mā bat lim kuè ka-pi, 

閣毋是一改、兩改爾，
koh m̄ sī tsi̍t kái, nn̄g kái niā, 

攏無礙著。
lóng bô gāi--tio̍h. 

這改煞暗頭仔食西瓜，
Tsit kái suah àm-thâu-á tsia̍h si-kue, 

半暝仔反症，
puànn-mê-á huán-tsìng, 

是毋是人老矣，
sī m̄ sī lâng lāu --ah, 

我嘛毋知。
guá mā m̄ tsai.

