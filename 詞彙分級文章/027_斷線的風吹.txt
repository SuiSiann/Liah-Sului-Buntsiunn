27 斷線的風吹

看著阿爸身軀頂愈來愈濟空喙，
Khuànn-tio̍h a-pah sin-khu-tíng jú lâi jú tsē khang-tshuì, 

阮姊妹仔決定欲來放手予阿爸好好仔行。
guán tsí-muē-á kuat-tīng beh lâi pàng-tshiú hōo a-pah hó-hó-á kiânn. 

彼工是舊曆的六月初六。
Hit kang sī kū-li̍k ê la̍k-gue̍h tshe-la̍k.




我坐佇病床邊，
Guá tsē tī pēnn-tshn̂g-pinn, 

看心電圖的線起起落落，
khuànn sim-tiān-tôo ê suànn khí-khí-lo̍h-lo̍h, 

連鞭懸、連鞭低，
liâm-mi kuân, liâm-mi kē, 

就親像我袂安靜的心。
tō tshin-tshiūnn guá bē an-tsīng ê sim. 

越頭看你虛荏的身軀，
Ua̍t-thâu khuànn lí hi-lám ê sin-khu, 

不時傳出若有若無的喘氣聲，
put-sî thuân tshut ná ū ná bô ê tshuán-khuì siann, 

心內想的是四十幾年的爸囝情，
sim-lāi siūnn ê sī sì-tsa̍p kuí nî ê pē-kiánn tsîng, 

敢講真正到遮為止？
kám-kóng tsin-tsiànn kàu tsia uî-tsí?




轉踅佇耳空邊的「ta、ta、ti、ta、ti」，
Tńg-se̍h tī hīnn-khang-pinn ê “ta, ta, ti, ta, ti”, 

是細漢的時阿爸叫阮精神所唱的歌聲，
sī sè-hàn ê sî a-pah kiò guán tsing-sîn sóo tshiùnn ê kua-siann, 

一聲一聲遐爾仔清楚、遐爾仔溫暖。
tsi̍t siann tsi̍t siann hiah-nī-á tshing-tshó, hiah-nī-á un-luán. 

徛佇廟埕前，
Khiā tī biō-tiânn tsîng, 

發落大細項代誌，
hua̍t-lo̍h tuā-sè hāng tāi-tsì,

彼个奢颺飄撇的形影、樂暢的笑聲，
hit ê tshia-iānn phiau-phiat ê hîng-iánn, lo̍k-thiòng ê tshiò-siann, 

猶閣清清楚楚佇我的記持中搬演。
iáu-koh tshing-tshing-tshó-tshó tī guá ê kì-tî tiong puann-ián.




阿母總是講，
A-bú tsóng--sī kóng, 

阿爸是一个好翁婿、戇好人。
a-pah sī tsi̍t ê hó ang-sài, gōng hó-lâng. 

稅厝予艱苦人，
Suè-tshù hōo kan-khóo-lâng, 

毋但無共收錢，
m̄-nā bô kā siu tsînn, 

閣驚人厝裡序細無通食，
koh kiann lâng tshù--lí sī-sè bô thang tsia̍h, 

甚至提規箱大麵去共關心。
sīm-tsì the̍h kui siunn tuā-mī khì kā kuan-sim. 

佇阮姊妹仔的心肝內，
Tī guán tsí-muē-á ê sim-kuann lāi, 

伊是一个毋捌出手拍囡仔，
i sī tsi̍t ê m̄ bat tshut-tshiú phah gín-á, 

毋捌出喙罵一句歹話的好老爸。
m̄ bat tshut-tshuì mē tsi̍t kù pháinn-uē ê hó lāu-pē. 

見擺阮若是做毋著代誌，
Kiàn-pái guán nā-sī tsò m̄-tio̍h tāi-tsì, 

阿爸總是笑笑仔唸兩句了後就共阮講：
a-pah tsóng--sī tshiò-tshiò-á liām nn̄g kù liáu-āu tō kā guán kóng: 

「後擺袂使閣按呢。」
“Āu-pái bē-sái koh án-ne.”




阿爸，
A-pah, 

七冬，
tshit tang, 

已經七冬囉！
í-king tshit tang --looh! 

想欲閣聽你開喙佮阮講話，
Siūnn-beh koh thiann lí khui-tshuì kah guán kóng-uē, 

毋過，
m̄-koh, 

干焦看著你恬恬倒佇眠床頂。
kan-na khuànn-tio̍h lí tiām-tiām tó tī bîn-tshn̂g tíng. 

阮講心事予你聽，
Guán kóng sim-sū hōo lí thiann, 

你敢有聽著？
lí kám ū thiann--tio̍h? 

阿母過身的時，
A-bú kuè-sin ê sî, 

阮佇你耳空邊，
guán tī lí hīnn-khang-pinn, 

輕輕仔共你講，
khin-khin-á kā lí kóng, 

目屎煞對你無表情的面流落來。
ba̍k-sái suah uì lí bô piáu-tsîng ê bīn lâu --lo̍h-lâi. 

阿爸，
A-pah, 

你知，
lí tsai, 

你攏知。
lí lóng tsai. 

阮共你講的歡喜佮悲傷，
Guán kā lí kóng ê huann-hí kah pi-siong, 

你攏知！
lí lóng tsai! 

啊你哪會攏毋開喙咧？
Ah lí ná ē lóng m̄ khui-tshuì --leh?




邊仔的護士提醒我：「時間差不多矣。」
Pinn--á ê hōo-sū thê-tshénn guá: “Sî-kan tsha-put-to --ah.” 

我目睭金金看你愈來愈無血色的面容。
Guá ba̍k-tsiu kim-kim-khuànn lí jú lâi jú bô hueh-sik ê bīn-iông. 

目屎忍咧，
Ba̍k-sái jím --leh, 

輕輕仔牽你的手，
khin-khin-á khan lí ê tshiú, 

共你講：「阿爸！
kā lí kóng: “A-pah! 

咱來去轉，
Lán lâi-khì tńg, 

轉來去咱兜。
tńg lâi-khì lán tau. 

阿爸，
A-pah, 

免驚，
bián kiann, 

我會共你牽牢牢，
guá ē kā lí khan-tiâu-tiâu, 

就親像阮細漢的時，
tō tshin-tshiūnn guán sè-hàn ê sî, 

你守護阮姊妹仔仝款。」
lí siú-hōo guán tsí-muē-á kāng-khuán.”




阿爸，
A-pah, 

予阮替你拭最後一擺身軀；
hōo guán thè lí tshit tsuè-āu tsi̍t pái sin-khu;

替你穿最後一軀衫仔褲；
thè lí tshīng tsuè-āu tsi̍t su sann-á-khòo; 

替你捋最後一擺頭毛；
thè lí lua̍h tsuè-āu tsi̍t pái thâu-mn̂g; 

陪你行人生的最後一逝路。
puê lí kiânn jîn-sing ê tsuè-āu tsi̍t tsuā lōo. 

這馬阿爸佮阿母已經相招去做仙矣，
Tsit-má a-pah kah a-bú í-king sio-tsio khì tsò-sian --ah, 

阮姊妹仔就親像斷線的風吹，
guán tsí-muē-á tō tshin-tshiūnn tn̄g suànn ê hong-tshue, 

毋知會飛對佗位去？
m̄ tsai ē pue uì tó-uī khì?




人講有爸母惜的囡仔上好命，
Lâng kóng ū pē-bú sioh ê gín-á siōng hó-miā, 

這馬的阮是哭出聲，
tsit-má ê guán sī khàu tshut-siann, 

嘛無人共阮惜命命矣！
mā bô lâng kā guán sioh-miā-miā --ah!

