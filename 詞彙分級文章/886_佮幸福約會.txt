886 佮幸福約會

咱人一生攏咧追求幸福，
Lán lâng it-sing lóng teh tui-kiû hīng-hok, 

啊幸福到底是啥？
ah hīng-hok tàu-té sī siánn? 

凡勢你會講有飯通食是幸福，
Huān-sè lí ē kóng ū pn̄g thang tsia̍h sī hīng-hok, 

伊會講有一間厝通蹛是幸福。
i ē kóng ū tsi̍t king tshù thang tuà sī hīng-hok. 

若是我，
Nā-sī guá, 

定著會大聲講平安活咧就是幸福啦！
tiānn-tio̍h ē tuā-siann kóng pîng-an ua̍h leh tō sī hīng-hok --lah! 

可見幸福是一款知足佮簡單的心態，
Khóo kiàn hīng-hok sī tsi̍t khuánn ti-tsiok kah kán-tan ê sim-thài, 

這款感覺有時佇心頭，
tsit khuánn kám-kak ū sî tī sim-thâu, 

有時佇夢中。
ū sî tī bāng-tiong.




有人講幸福是對觀念轉變彼陣開始。
Ū lâng kóng hīng-hok sī tuì kuan-liām tsuán-piàn hit tsūn khai-sí. 

咱生活佇一个多彩多姿的世界裡，
Lán sing-ua̍h tī tsi̍t ê to-tshái to-tsu ê sè-kài lí, 

每一工的好心情，
muí tsi̍t kang ê hó sim-tsîng, 

攏是對心開始。
lóng sī tuì sim khai-sí. 

你若相信啥物，
Lí nā siong-sìn siánn-mih, 

就會得著啥物。
tō ē tit-tio̍h siánn-mih. 

逐工透早六點捅，
Ta̍k-kang thàu-tsá la̍k-tiám thóng, 

我總是精神飽足就踏入猶小可仔卡雺的校園內。
guá tsóng-sī tsing-sîn pá-tsiok tō ta̍h ji̍p iáu sió-khuá-á khah bông ê hāu-hn̂g lāi. 

這陣的校園有人咧散步，
Tsit tsūn ê hāu-hn̂g ū lâng teh sàn-pōo, 

有人咧拍拳，
ū lâng teh phah-kûn, 

也有兩三隻燕仔佇球場咧喝「逐家𠢕早！」
iā-ū nn̄g sann tsiah iàn-á tī kiû-tiûnn teh huah “ Ta̍k-ke gâu-tsá! ” 

原本猶浮浸佇夢中馬西馬西的樹欉、花草，
Guân-pún iáu phû-tsìm tī bāng-tiong má-se-má-se ê tshiū-tsâng, hue-tsháu, 

煞去予運動的人吵精神，
suah khì hōo ūn-tōng ê lâng tshá tsing-sîn, 

𪜶嘛趕緊頕頭和微微仔風手牽手做體操。
in mā kuánn-kín tàm-thâu hām bî-bî-á hong tshiú khan tshiú tsò thé-tshau. 

一透早，
Tsi̍t thàu-tsá, 

無張持煞看著大自然這款神奇的景緻，
bô-tiunn-tî suah khuànn tio̍h tāi-tsū-jiân tsit khuánn sîn-kî ê kíng-tì, 

目𥍉仔，
ba̍k-nih-á, 

規的心花攏齊開矣！
kui ê sim-hue lóng tsê khui--ah!




對誠濟人來講，
Tuì tsiânn tsē lâng lâi kóng, 

人生是一場比賽佮比較的旅途。
jîn-sing sī tsi̍t-tiûnn pí-sài kah pí-kàu ê lú-tôo. 

原本落塗時的紅嬰仔，
Guân-pún lo̍h-thôo sî ê âng-enn-á, 

若莫破病，
nā bo̍k phuà-pēnn, 

有通食、有通穿就滿足矣。
ū thang tsia̍h, ū thang tshīng tō buán-tsiok --ah. 

毋過年歲愈大，
M̄-koh nî-huè lú tuā, 

滿足感佮幸福感煞愈來愈低，
buán-tsiok-kám kah hīng-hok-kám suah lú lâi lú kē, 

這到底是按怎咧？
tse tàu-té sī án-tsuánn leh?

原來咱人是愛比較的動物，
Guân-lâi lán lâng sī ài pí-kàu ê tōng-bu̍t, 

大人比薪水、比地位；
tuā-lâng pí sin-suí, pí tē-uī; 

囡仔比媠䆀、比成績；
gín-á pí suí-bái, pí sîng-tsik; 

查埔的比奢颺、查某的比名牌。
tsa-poo ê pí tshia-iānn, tsa-bóo ê pí bîng-pâi. 

一世人逐家攏咧比、比、比，比懸比低，
Tsi̍t-sì-lâng ta̍k-ke lóng teh pí, pí, pí, pí-kuân pí-kē, 

比這比彼，
pí-tse pí-he, 

比來比去，
pí-lâi pí-khì, 

予家己愈比愈重敧爿，
hōo ka-kī lú pí lú tāng khi-pîng, 

愈比愈無健康，
lú pí lú bô kiān-khong, 

甚至迷失家己，
sīm-tsì bê-sit ka-kī, 

痛苦過一生。
thòng-khóo kuè it-sing.




一个人活佇世間，
Tsi̍t ê lâng ua̍h tī sè-kan, 

心態上重要。
sim-thài siōng tiōng-iàu. 

心態若改變，
Sim-thài nā kái-piàn, 

性命就改變。
sènn-miā tō kái-piàn. 

欲烏欲白，
Beh oo beh pe̍h, 

家己就愛斟酌。
ka-kī tō ài tsim-tsiok. 

雖然成功是決定佇你所做的每一項選擇，
Sui-jiân sîng-kong sī kuat-tīng tī lí sóo tsò ê muí tsi̍t hāng suán-ti̍k, 

毋過幸福卻是決定佇你用啥物心態來接受伊。
m̄-koh hīng-hok khiok sī kuat-tīng tī lí iōng siánn-mih sim-thài lâi tsiap-siū i. 

家己的路家己行，
Ka-kī ê lōo ka-kī kiânn, 

千萬毋通做別人、比別人。
tshian-bān m̄-thang tsò pa̍t-lâng, pí pa̍t-lâng. 

咱若停止佮別人比較，
Lán nā thîng-tsí kah pa̍t-lâng pí-kàu, 

按呢壓力就會降低，
án-ne ap-li̍k tō ē kàng-kē, 

心肝頭就會用歡喜心去欣賞別人的表現，
sim-kuann-thâu tō ē iōng huann-hí-sim khì him-sióng pa̍t-lâng ê piáu-hiān, 

嘛會心懷感恩，
mā ē sim huâi kám-un, 

開始珍惜性命中的一切。
khai-sí tin-sioh sènn-miā tiong ê it-tshè.

你我攏是獨立的個體，
Lí guá lóng sī to̍k-li̍p ê kò-thé, 

人生的舞台嘛攏無相仝。
jîn-sing ê bú-tâi mā lóng bô sio-kāng. 

活咧就是幸福，
Ua̍h leh tō sī hīng-hok, 

平安就有一切。
pîng-an tō ū it-tshè. 

透早精神，
Thàu-tsá tsing-sîn, 

除了感恩知足以外，
tû-liáu kám-un ti-tsiok í-guā, 

向望逐家每工攏歡歡喜喜佮幸福約會，
ǹg-bāng ta̍k-ke muí kang lóng huann-huann-hí-hí kah hīng-hok iok-huē, 

予家己會當精彩過日子。
hōo ka-kī ē tàng tsing-tshái kuè ji̍t-tsí.

