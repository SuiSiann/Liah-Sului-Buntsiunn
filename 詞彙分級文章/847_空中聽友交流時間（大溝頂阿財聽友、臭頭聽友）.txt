847 空中聽友交流時間（大溝頂阿財聽友、臭頭聽友）

空中聽友交流時間。
Khong-tiong thiann-iú kau-liû sî-kan. 

咱這禮拜呢有收著兩封批，
Lán tsit lé-pài --neh ū siu-tio̍h nn̄g hong phue, 

咱先來讀這个大溝頂的阿財伊寫來的批。
lán sian lâi tha̍k tsit ê Tuā-kau-tíng ê A-tsâi i siá --lâi ê phue. 

這批的內容是按呢寫，
Tse phue ê lāi-iông sī án-ne siá, 

恆春仔阿叔你好，
Hîng-tshun--á a-tsik lí-hó, 

我是蹛佇咧高雄大溝頂的阿財，
guá sī tuà tī-leh Ko-hiông Tuā-kau-tíng ê A-tsâi, 

我讀歹命國小五年，
guá tha̍k Pháinn-miā kok-sió gōo nî, 

阮規家伙仔呢，
guán kui-ke-hué-á --neh, 

攏真愛聽你的節目。
lóng tsin ài thiann lí ê tsiat-bo̍k. 

頂禮拜呢，
Tíng lé-pài --neh, 

阮爸爸𤆬阮去臺北看這的無尾熊，
guán pa-pa tshuā gún khì Tâi-pak khuànn tsit ê bô-bué-hîm, 

#無尾熊#啦，
#無尾熊# --lah, 

我佮我的妹妹呢攏真佮意這个#無尾熊#，
guá kah guá ê me-me --neh lóng tsin kah-ì tsit ê #無尾熊#, 

因為#無尾熊#真古錐啦，
in-ūi #無尾熊# tsin kó͘-tsui --lah, 

阮爸爸講伊毋捌看過遮爾古錐的動物，
guán pa-pa kóng i m̄-bat khuànn-kuè tsiah-nī kó͘-tsui ê tōng-bu̍t, 

所以阮爸爸叫我寫批，
sóo-í guán pa-pa kiò guá siá phue, 

共你問兩个問題，
kā lí mn̄g nn̄g ê būn-tê, 

你若知影呢，
lí nā tsai-iánn --neh, 

麻煩你會用得佇空中為阮爸爸解答，
mâ-huân lí ē-īng-eh tī khong-tiong ūi guán pa-pa kái-tap, 

#謝謝#。
#謝謝#. 

阮爸爸的問題是，
Guán pa-pa ê būn-tê sī, 

#無尾熊#的肉是涼補抑是熱補？
#無尾熊# ê bah sī liâng póo ia̍h-sī jia̍t póo? 

彼鞭一枝偌濟錢？
He pan tsi̍t ki guā-tsē tsînn? 

祝你快樂，
Tsiok lí khuài-lo̍k, 

阿財敬上。
A-tsâi kìng-siōng. 

Tshe̋！
Tshe̋! 

這亂此來，
Tse luān tshú lâi, 

啥物啥物鞭一枝偌濟錢！
siánn-mih siánn-mih pian tsi̍t ki guā-tsē tsînn! 

欲食食人鞭啦！
Beh tsia̍h tsia̍h lâng pian --lah! 

人鞭較補啦！
Lâng pian khah póo --lah! 

這个問題我無愛回答。
Tsit ê būn-tê guá bô ài huê-tap.

咱這馬閣來唸這第二封批，
Lán tsit-má koh lâi liām tse tē-jī hong phue, 

第二封批呢，
tē-jī hong phue --neh, 

是臭頭吉仔寫來的，
sī tshàu-thâu Kiat-á siá --lâi --ê, 

這批的內容是按呢，
tse phue ê lāi-iông sī án-ne, 

恆春仔先生你好，
Hîng-tshun--á sian-sinn lí hó, 

我是角頭唱片第空一一號，
guá sī Kak-thâu tshiùnn-phìnn tē khòng it it hō, 

恆春仔的工商服務專輯第二十段內底的慣竊，
Hîng-tshun--á ê kang siong ho̍k-bū tsuan-tsi̍p tē-jī-tsa̍p tuānn lāi-té ê kuàn-tshiat, 

臭頭吉，
tshàu-thâu Kiat, 

入獄服刑也有一段時間囉，
ji̍p-ga̍k ho̍k-hîng ā ū tsi̍t-tuānn sî-kan --lo͘oh, 

真懷念早前自由的日子，
tsin huâi-liām tsá-tsîng tsū-iû ê ji̍t-tsí, 

今仔日寫批予你，
kin-á-ji̍t siá phue hōo --lí, 

是希望恆春仔先生會當佇空中為我放送角頭唱片第空空二號，
sī hi-bāng Hîng-tshun--á sian-sinn ē-tàng tī khong-tiong uī guá hòng-sàng Kak-thâu tshiùnn-phìnn tē khòng khòng jī hō, 

黃靜雅小姐看月娘專輯內底的三首歌曲。
N̂g Tsīng-ngá sió-tsiá Khuànn gue̍h-niû tsuan-tsi̍p lāi-té ê sann siú kua-khik. 

第一首我想欲點的是，
Tē-it siú guá siūnn-beh tiám --ê sī, 

深夜一个人，
tshim-iā tsi̍t ê lâng, 

因為工課的關係呢，
in-ūi khang-khuè ê kuan-hē --neh, 

每一擺的做案，
múi tsi̍t pái ê tsò-àn, 

我攏是深夜一个人，
guá lóng sī tshim-iā tsi̍t ê lâng, 

為著欲食毋討趁的日子來拍拚，
ūi-tio̍h beh tsia̍h m̄ thó-thàn ê ji̍t-tsí lâi phah-piànn, 

這種寂寞的心情啥人知影？
tsit tsióng siok-bo̍k ê sim-tsîng siánn-lâng tsai-iánn? 

第二首我欲點的這首歌，
Tē-jī siú guá beh tiám --ê tsit siú kua, 

是欲送予被我偷過的被害人先生小姐，
sī beh sàng hōo pī guá thau--kuè ê pī-hāi-jîn sian-sinn sió-tsiá, 

叫做烏夜的跤步聲。
kiò-tsò oo-iā ê kha-pōo siann. 

親愛的被害人先生小姐，
Tshin-ài ê pī-hāi-jîn sian-sinn sió-tsiá, 

你是我的衣食父母，
lí sī guá ê i-si̍t-hū-bió, 

點這首欲送予你，
tiám tsit siú beh sàng hōo --lí, 

是欲共你講，
sī beh kā lí kóng, 

佇你咧睏的時陣，
tī lí leh khùn ê sî-tsūn, 

彼个發出烏夜跤步聲的人，
hit ê huat-tshut oo-iā kha-pōo siann ê lâng, 

就是我，
tō sī guá, 

希望這首歌你會佮意。
hi-bāng tsit siú kua lí ē kah-ì. 

第三首歌，
Tē-sann siú kua, 

我欲點的是看月娘。
guá beh tiám --ê sī khuànn gue̍h-niû. 

佇監獄內，
Tī kann-ga̍k-lāi, 

生活非常的苦悶，
sing-ua̍h hui-siông ê khóo-būn, 

每擺若是有同學睏了後呢，
muí pái nā-sī ū tông-o̍h khùn liáu-āu --neh, 

我攏會一个人靜靜看月娘，
guá lóng ē tsi̍t ê lâng tsīng-tsīng khuànn gue̍h-niû, 

回想著過去，
huê-sióng tio̍h kuè-khì, 

活甲這把年紀矣，
ua̍h kah tsit pé nî-kí --ah, 

內籬仔也來來去去，
lāi-lî-á iā lâi-lâi-khì-khì, 

人生無一个目標，
jîn-sing bô tsi̍t ê bo̍k-phiau, 

繼續按呢⿰落去，
kè-sio̍k án-ne --lueh, 

也是無了時啦。
iā-sī bô-liáu-sî --lah. 

所以我已經決定，
Sóo-í guá í-king kuat-tīng, 

月娘請你為我做證，
gue̍h-niû tshiánn lí uī guá tsò-tsìng, 

這擺我若會當平安回中原，
tsit pái guá nā ē-tàng pîng-an huê tiong-guân, 

我一定認真、努力、拍拚，
guá it-tīng jīn-tsin, nóo-li̍k, phah-piànn, 

買一塊月餅來食。
bé tsi̍t tè gue̍h-piánn lâi tsia̍h. 

感謝恆春仔為我播這三首歌。
Kám-siā Hîng-tshun--á uī guá pòo tsit sann siú kua. 

最後祝你聽友滿天下，
Tsuè-āu tsiok lí thiann-iú muá thian-hā, 

滿路皆聽友，
muá lōo kai thiann-iú, 

臭頭吉仔獄中筆。
tshàu-thâu Kiat--á ga̍k-tiong pit.

唉，
Haih, 

恆春仔佇遮呢，
Hîng-tshun--á tī tsia --neh, 

對著臭頭吉仔十分的歹勢，
tuì-tio̍h tshàu-thâu Kiat-á tsa̍p-hun ê pháinn-sè, 

拄仔好我的手頭煞無這塊#CD#啦！
tú-á-hó guá ê tshiú-thâu suah bô tsit tè #CD# --lah! 

不過呢，
Put-kò --neh, 

恆春仔佇遮呢也會當點播一首，
Hîng-tshun--á tī tsia --neh iā ē-tàng tiám-pòo tsi̍t siú, 

由張四十三的小弟張毋食飯所帶來的，
iû Tiunn Sì-tsa̍p-sann ê sió-tī Tiunn M̄-tsia̍h-pn̄g sóo tuà--lâi --ê, 

走路人生，
tsáu-lōo jîn-sing, 

這也真符合著你這馬的心情啦！
tse iā tsin hû-ha̍p tio̍h lí tsit-má ê sim-tsîng --lah! 

咱這馬共同來欣賞這首，
Lán tsit-má kiōng-tông lâi him-sióng tsit siú, 

走路人生。
tsáu-lōo jîn-sing.

