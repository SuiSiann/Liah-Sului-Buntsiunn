30 兩雙皮鞋

阿亮仔自細漢就佮阿爸講無話，
A-liāng--á tsū sè-hàn tō kah a-pah kóng bô uē, 

因為伊感覺阿爸「虯閣儉，凍霜兼雜唸」，
in-uī i kám-kak a-pah “khiû koh khiām, tàng-sng kiam tsa̍p-liām”, 

定定逼伊做無愛做的代誌。
tiānn-tiānn pik i tsò bô ài tsò ê tāi-tsì. 

啊阿爸是嫌伊ǹg-tǹg，
Ah a-pah sī hiâm i ǹg-tǹg, 

啥物代誌都毋講。
siánn-mih tāi-tsì to m̄ kóng. 

兩个人上好莫相拄頭，
Nn̄g ê lâng siōng hó mài sio-tú-thâu, 

若無，
nā-bô, 

定定都佇咧「犀牛照角」。
tiānn-tiānn to tī-leh “sai-gû-tsiò-kak”. 

若是有啥物代誌，
Nā-sī ū siánn-mih tāi-tsì,

攏是揣阿母參詳，
lóng sī tshuē a-bú tsham-siông, 

無愛共阿爸講。
bô ài kā a-pah kóng.




大學出業領著第一份薪水，
Tāi-ha̍k tshut-gia̍p niá tio̍h tē-it hūn sin-suí, 

交予阿母，
kau hōo a-bú, 

阿爸無份。
a-pah bô hūn. 

毋過佇社會拍翸久了後，
M̄-koh tī siā-huē phah-phún kú liáu-āu, 

才發覺早前阿爸對伊的嚴格閣誠有路用。
tsiah huat-kak tsá-tsîng a-pah tuì i ê giâm-keh koh tsiânn ū lōo-īng. 

譬論講伊是國軍九十三師的第三代，
Phì-lūn kóng i sī kok-kun káu-tsa̍p-sann su ê tē-sann tāi, 

蹛佇泰國，
tuà tī Thài-kok, 

中文用無啥會著。
Tiong-bûn īng bô siánn ē tio̍h. 

阿爸講後擺是華人的世界，
A-pah kóng āu-pái sī Huâ-jîn ê sè-kài, 

中文一定有路用，
Tiong-bûn it-tīng ū lōo-īng, 

叫伊愛好好仔學。
kiò i ài hó-hó-á o̍h. 

伊誠毋情願，
I tsiânn m̄ tsîng-guān, 

愛學泰文、英文佮中文，
ài o̍h Thài-bûn, Ing-bûn kah Tiong-bûn, 

愈想愈氣，
jú siūnn jú khì, 

讀甲喙仔翹翹。
tha̍k kah tshuì-á khiàu-khiàu. 

啥人知影，
Siánn-lâng tsai-iánn, 

這馬佇泰國咧做華語導遊，
tsit-má tī Thài-kok teh tsò Huâ-gí tō-iû, 

靠這行食飯，
khò tsit hâng tsia̍h-pn̄g, 

閣交著誠濟臺灣的朋友。
koh kau-tio̍h tsiânn tsē Tâi-uân ê pîng-iú.




這一工，
Tsit tsi̍t kang, 

公司辦員工旅遊，
kong-si pān uân-kang lí-iû, 

是臺灣環島八工。
sī Tâi-uân khuân-tó peh kang. 

阿亮想講，
A-liāng siūnn-kóng, 

阿爸一世人毋捌出國，
a-pah tsi̍t-sì-lâng m̄ bat tshut-kok, 

家己先來臺灣探路，
ka-kī sing lâi Tâi-uân thàm-lōo, 

若是好𨑨迌，
nā-sī hó tshit-thô, 

另逝才𤆬阿爸來。
līng tsuā tsiah tshuā a-pah lâi. 

因為阿爸有一寡老戰友蹛佇『清境農場』，
In-uī a-pah ū tsi̍t-kuá lāu tsiàn-iú tuà tī “Tshing-kíng lông-tiûnn”, 

閣有親情蹛佇高雄。
koh ū tshin-tsiânn tuà tī Ko-hiông. 

勤儉的阿爸，
Khîn-khiām ê a-pah, 

雖然定定唸講欲來臺灣行行咧，
sui-jiân tiānn-tiānn liām kóng beh lâi Tâi-uân kiânn-kiânn --leh, 

毋過，
m̄-koh, 

毋甘開錢。
m̄-kam khai-tsînn. 

阿亮仔想講，
A-liāng--á siūnn-kóng, 

若是阿爸欲來臺灣，
nā-sī a-pah beh lâi Tâi-uân, 

錢，
tsînn, 

我來出！
guá lâi tshut!




到臺灣第一暝蹛佇高雄，
Kàu Tâi-uân tē-it mê tuà tī Ko-hiông, 

朋友𤆬伊去踅街，
pîng-iú tshuā i khì se̍h-ke, 

行到#『La  new』#的皮鞋店，
kiânn kàu #“La new”# ê phuê-ê tiàm, 

伊就行入去踅踅咧。
i tō kiânn ji̍p-khì se̍h-se̍h --leh.

伊想講，
I siūnn-kóng, 

食甲遮大漢，
tsia̍h kah tsiah tuā-hàn, 

毋捌送阿爸半項物件，
m̄ bat sàng a-pah puànn hāng mi̍h-kiānn, 

阿爸的鞋仔嘛歹誠久矣，
a-pah ê ê-á mā pháinn tsiânn kú --ah, 

攏毋甘換，
lóng m̄-kam uānn, 

規氣買兩雙轉去予伊替換。
kui-khì bé nn̄g siang tńg-khì hōo i thè-uānn. 

鑢卡結數了後，
Lù khah kiat-siàu liáu-āu, 

才知影愛萬一。
tsiah tsai-iánn ài bān-it. 

哇！
Uah! 

薪水去一半矣，
Sin-suí khì tsi̍t-puànn --ah, 

想著阿爸毋捌穿過較好的皮鞋，
siūnn-tio̍h a-pah m̄ bat tshīng-kuè khah hó ê phuê-ê, 

喙齒筋咬咧，
tshuì-khí-kin kā --leh, 

買！
bé! 

雖然心肝搐三下。
Sui-jiân sim-kuann tiuh sann ē.




第二暝到溪頭，
Tē-jī mê kàu Khe-thâu, 

已經半暝矣，
í-king puànn-mê --ah, 

足忝！
tsiok thiám! 

倒咧欲睏的時接著電話，
Tó --leh beh khùn ê sî tsiap-tio̍h tiān-uē, 

是阿母對泰國敲來的，
sī a-bú uì Thài-kok khà lâi ê, 

講阿爸佇浴間仔洗身軀的時，
kóng a-pah tī i̍k-king-á sé sin-khu ê sî, 

無細膩滑倒去，
bô sè-jī ku̍t tó--khì, 

挵著頭殼，
lòng-tio̍h thâu-khak, 

送入去加護病房，
sàng ji̍p-khì ka-hōo pēnn-pâng, 

無偌久就過身去矣。
bô-guā-kú tō kuè-sin --khì --ah. 

半暝十二點外，
Puànn-mê tsa̍p-jī tiám guā, 

阿亮仔看著窗仔外暗眠摸，
A-liāng--á khuànn-tio̍h thang-á guā àm-bîn-bong, 

一時閣無法度通轉去泰國，
tsi̍t-sî koh bô-huat-tōo thang tńg-khì Thài-kok, 

彼兩雙拄買的皮鞋，
hit nn̄g siang tú bé ê phuê-ê, 

猶囥佇皮箱內底，
iáu khǹg tī phuê-siunn lāi-té, 

想著阿爸彼雙粗皮粗皮的跤，
siūnn-tio̍h a-pah hit siang tshoo-phuê tshoo-phuê ê kha, 

伊的目屎像關袂牢的水道頭一直滴落來。
i ê ba̍k-sái tshiūnn kuan bē tiâu ê tsuí-tō-thâu it-ti̍t tih --lo̍h-lâi.

