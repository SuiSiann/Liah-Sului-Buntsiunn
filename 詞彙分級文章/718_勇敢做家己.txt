718 勇敢做家己

咱逐家一定捌聽過一部作品《#孽子#》，
Lán ta̍k-ke it-tīng bat thiann-kuè tsi̍t pōo tsok-phín 《#Gia̍t-tsú#》, 

伊是當代華文文學作家#白先勇#先生唯一的長篇小說，
i sī tong-tāi huâ-bûn bûn-ha̍k tsok-ka #Pe̍h Sian-ióng# sian-sinn uî-it ê tn̂g-phinn sió-suat, 

嘛佇#2003#年予#公視#改編做一齣電視劇。
mā tī #2003# nî hōo #Kong-sī# kái-pian tsò tsi̍t tshut tiān-sī-kio̍k. 

劇情大概是咧寫講主角#李青#是一个同志，
Kio̍k-tsîng tāi-khài sī teh siá kóng tsú-kak #Lí Tshing# sī tsi̍t ê tông-tsì, 

因為無予社會接受，
in-uī bô hōo siā-huē tsiap-siū, 

煞相連紲發生真濟代誌，
suah sio-liân-suà huat-sing tsin tsē tāi-tsì, 

致使伊佇精神上佮生活上攏無依無倚，
tì-sú i tī tsing-sîn siōng kah sing-ua̍h siōng lóng bô-i-bô-uá, 

嘛描寫伊一寡朋友是按怎佇社會的偏見中求生存。
mā biâu-siá i tsi̍t-kuá pîng-iú sī án-tsuánn tī siā-huē ê phian-kiàn tiong kiû sing-tsûn. 

這件代誌我本身就有真深的感受，
Tsit kiānn tāi-tsì guá pún-sin tō ū tsin tshim ê kám-siū, 

因為我的身軀邊就有活佇痛苦中的同志朋友。
in-uī guá ê sin-khu-pinn tō ū ua̍h tī thòng-khóo tiong ê tông-tsì pîng-iú. 

In感覺所有的人攏對in無了解，
In kám-kak sóo-ū ê lâng lóng tuì in bô liáu-kái, 

害in愈來愈毋敢面對家己是啥物款的人。
hāi in jú lâi jú m̄ kánn bīn-tuì ka-kī sī siánn-mih khuán ê lâng.

咱定定會苦勸遮的朋友愛勇敢做家己，
Lán tiānn-tiānn ē khóo-khǹg tsia-ê pîng-iú ài ióng-kám tsò ka-kī, 

毋過社會上偏見真正是滿四界。
m̄-koh siā-huē siōng phian-kiàn tsin-tsiànn sī muá-sì-kè. 

工作上、
Kang-tsok siōng, 

學校裡，
ha̍k-hāu--lí, 

甚至是街仔路頂頭，
sīm-tsì sī ke-á-lōo tíng-thâu, 

只要是人佮人接接就有機會發生。
tsí-iàu sī lâng kah lâng tsih-tsiap tō ū ki-huē huat-sing. 

毋過這是咱家己的人生，
M̄-koh tse sī lán ka-kī ê jîn-sing, 

有人講「我的人生我做主。」
ū lâng kóng “Guá ê jîn-sing guá tsò-tsú.” 

嘛有人講「你的選擇成就你的人生。」
Mā ū lâng kóng “Lí ê suán-ti̍k sîng-tsiū lí ê jîn-sing.” 

咱的生活是咱咧過，
Lán ê sing-ua̍h sī lán teh kuè, 

咱有權利安排這條路欲按怎行，
lán ū khuân-lī an-pâi tsit tiâu lōo beh án-tsuánn kiânn, 

過程中難免會有無仝款的聲音出現，
kuè-tîng tiong lân-bián ē ū bô kāng-khuán ê siann-im tshut-hiān, 

毋過咱無應該活佇別人無理的要求裡。
m̄-koh lán bô ing-kai ua̍h tī pa̍t-lâng bô-lí ê iau-kiû--lí.

有一齣外國電影號做《#舞動人生#》，
Ū tsi̍t tshut guā-kok tiān-iánn hō-tsò 《#Bú-tōng jîn-sing#》, 

是咧講一个#十一#歲的查埔囡仔無論別人按怎看，
sī teh kóng tsi̍t ê #tsa̍p-it# huè ê tsa-poo gín-á bô-lūn pa̍t-lâng án-tsuánn khuànn, 

伊攏堅持對芭蕾舞的熱情，
i lóng kian-tshî tuì pa-lê-bú ê jia̍t-tsîng, 

靠家己的意志拍破階級佮性別，
khò ka-kī ê ì-tsì phah-phuà kai-kip kah sìng-pia̍t, 

真真正正去舞動伊的人生。
tsin-tsin-tsiànn-tsiànn khì bú-tōng i ê jîn-sing. 

若準你確定你所欲追求的是一件著的代誌，
Nā-tsún lí khak-tīng lí sóo beh tui-kiû --ê sī tsi̍t kiānn tio̍h ê tāi-tsì, 

嘛袂對別人造成無好的影響，
mā bē tuì pa̍t-lâng tsō-sîng bô hó ê íng-hióng, 

按呢你就勇敢去做。
án-ne lí tō ióng-kám khì tsò. 

咱有能力決定家己欲成做啥物款的人，
Lán ū lîng-li̍k kuat-tīng ka-kī beh tsiânn-tsò siánn-mih khuán ê lâng, 

為家己想欲過的人生拍拚。
uī ka-kī siūnn-beh kuè ê jîn-sing phah-piànn. 

毋過，
M̄-koh, 

「仙人拍鼓有時錯，
“Sian-jîn phah kóo iú sî tshò, 

跤步踏差啥人無。」
kha-pōo ta̍h-tsha siánn-lâng bô.” 

無人會當永遠做正確的決定，
Bô lâng ē-tàng íng-uán tsò tsìng-khak ê kuat-tīng, 

定定是對錯誤當中學會曉的。
tiānn-tiānn sī tuì tshò-gōo tang-tiong o̍h ē-hiáu ê. 

佇咧做重要選擇的時，
Tī-leh tsò tiōng-iàu suán-ti̍k ê sî, 

你敢有面對挑戰的擔當佮勇氣？
lí kám ū bīn-tuì thiau-tsiàn ê tam-tng kah ióng-khì? 

你的人生是毋是會當重新開始來，
Lí ê jîn-sing sī m̄ sī ē-tàng tiông-sin khai-sí lâi, 

就看你按怎勇敢去下決心。
tō khuànn lí án-tsuánn ióng-kám khì hē kuat-sim. 

有一本冊予我印象真深，
Ū tsi̍t pún tsheh hōo guá ìn-siōng tsin tshim,

冊拄開始隨問讀者講：
tsheh tú khai-sí suî mn̄g tho̍k-tsiá kóng: 

「你是啥人？」
“Lí sī siánn-lâng?” 

簡單幾字予我開始重新思考我是啥人？
Kán-tan kuí jī hōo guá khai-sí tiông-sin su-khó guá sī siánn-lâng? 

我想欲行啥物款的路？
Guá siūnn-beh kiânn siánn-mih khuán ê lōo? 

過啥物款的生活？
Kuè siánn-mih khuán ê sing-ua̍h? 

想予清楚了後，
Siūnn hōo tshing-tshó liáu-āu, 

咱真緊就掠會著人生的方向，
lán tsin kín tō lia̍h ē tio̍h jîn-sing ê hong-hiòng, 

快樂嘛變做是一件真簡單的代誌矣。
khuài-lo̍k mā piàn-tsò sī tsi̍t kiānn tsin kán-tan ê tāi-tsì --ah. 

勇敢做家己，
Ióng-kám tsò ka-kī, 

按呢才是對你的人生負責。
án-ne tsiah sī tuì lí ê jîn-sing hū-tsik.

