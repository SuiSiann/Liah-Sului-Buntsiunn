891 雞卵糕

印象中的雞卵糕，
Ìn-siōng tiong ê ke-nn̄g-ko, 

總是軟軟甜甜，
tsóng--sī nńg-nńg tinn-tinn, 

內底有誠濟我細漢甜蜜的記持。
lāi-té ū tsiânn tsē guá sè-hàn tinn-bi̍t ê kì-tî. 

尤其以早較艱苦，
Iû-kî í-tsá khah kan-khóo, 

囡仔人罕得咧過生日，
gín-á-lâng hán-tit teh kuè senn-ji̍t, 

上加是阿母煠一粒卵予阮食，
siōng-ke sī a-bú sa̍h tsi̍t lia̍p nn̄g hōo guán tsia̍h, 

就歡喜幾若工矣，
tō huann-hí kuí-nā kang --ah, 

若想欲食雞卵糕，
nā siūnn-beh tsia̍h ke-nn̄g-ko, 

實在愛家境袂䆀才有法度。
si̍t-tsāi ài ka-kíng bē-bái tsiah ū huat-tōo. 

彼當陣厝裡頭喙濟，
Hit-tang-tsūn tshù--lí thâu-tshuì tsē, 

我是上細漢的查某囡仔，
guá sī sióng sè-hàn ê tsa-bóo gín-á, 

三个阿兄攏真𠢕讀冊，
sann ê a-hiann lóng tsin gâu tha̍k-tsheh, 

考試提頭名就親像桌頂拈柑，
khó-tshì the̍h thâu-miâ tō tshin-tshiūnn toh-tíng ni kam, 

干焦我排袂著生相。
kan-na guá pâi bē tio̍h senn-siùnn. 

不而過，
Put-jî-kò, 

阿爸佮阿母袂因為按呢就來罵我，
a-pah kah a-bú bē in-uī án-ne tō lâi mē --guá, 

嘛誠尊重我的興趣。
mā tsiânn tsun-tiōng guá ê hìng-tshù. 

這馬認真想起來，
Tsit-má jīn-tsin siūnn --khí-lâi, 

以早逐年阮兜食雞卵糕，
í-tsá ta̍k nî guán tau tsia̍h ke-nn̄g-ko, 

攏是佇我的生日。
lóng sī tī guá ê senn-ji̍t. 

佇彼个重男輕女的時代，
Tī hit ê tiōng-lâm-khin-lú ê sî-tāi, 

真正誠罕見。
tsin-tsiànn tsiânn hán-kiàn. 

阿母講過伊足想欲生一个查某囡仔，
A-bú kóng-kuè i tsiok siūnn-beh senn tsi̍t ê tsa-bóo gín-á, 

尤其是生三兄的時，
iû-kî sī senn sann hiann ê sî, 

因為伊生做真古錐，
in-uī i senn-tsò tsin kóo-tsui, 

兩蕊目睭足大蕊，
nn̄g luí ba̍k-tsiu tsiok tuā luí, 

肨奶肨奶，
hàng-ling hàng-ling, 

皮膚閣誠白，
phuê-hu koh tsiânn pe̍h, 

阿母佮阿爸攏講：「伊若是查某囡仔，
a-bú kah a-pah lóng kóng: “I nā-sī tsa-bóo gín-á, 

毋知有偌好咧。」
m̄ tsai ū guā hó --leh.” 

莫怪若拄著阿爸的同事，
Bo̍k-kuài nā tú-tio̍h a-pah ê tông-sū, 

in攏會講：「恁阿爸知影恁阿母生你的時，
in lóng ē kóng: “Lín a-pah tsai-iánn lín a-bú senn lí ê sî, 

歡頭喜面，
huann-thâu-hí-bīn, 

那唱歌那呼噓仔轉來看恁阿母佮你喔！」
ná tshiùnn-kua ná khoo-si-á tńg--lâi khuànn lín a-bú kah lí --ooh! ” 

細漢我較毋捌代誌，
Sè-hàn guá khah m̄ bat tāi-tsì, 

閣較愛變鬼變怪，
koh-khah ài pìnn-kuí-pìnn-kuài, 

齣頭有夠濟。
tshut-thâu ū-kàu tsē. 

真欣羨別人有雞卵糕通食，
Tsin him-siān pa̍t-lâng ū ke-nn̄g-ko thang tsia̍h, 

真正是會曉吵的囡仔才有糖仔通食，
tsin-tsiànn sī ē-hiáu tshá ê gín-á tsiah ū thn̂g-á thang tsia̍h, 

我生日彼工誠實食著雞卵糕，
guá senn-ji̍t hit kang tsiânn-si̍t tsia̍h-tio̍h ke-nn̄g-ko, 

閣是上出名的#臺中#「#神仙#雞卵糕」。
koh sī siōng tshut-miâ ê #Tâi-tiong# “#Sîn-sian# ke-nn̄g-ko”. 

雞卵糕軟軟閣綿綿，
Ke-nn̄g-ko nńg-nńg koh mî-mî, 

彼種滿足的記持，
hit tsióng buán-tsiok ê kì-tî, 

到今攏印佇我的頭殼內。
kàu-tann lóng ìn tī guá ê thâu-khak-lāi. 

讀五專的時，
Tha̍k ngóo-tsuan ê sî, 

時行的是冰淇淋雞卵糕，
sî-kiânn ê sī ping-kî-lîm ke-nn̄g-ko, 

欲切的時猶閣𠕇硞硞。
beh tshiat ê sî iáu-koh tīng-khok-khok. 

佇天氣有淡薄仔冷的三月天，
Tī thinn-khì ū tām-po̍h-á líng ê sann-gue̍h-thinn, 

冰冰的雞卵糕，
ping ping ê ke-nn̄g-ko, 

予阮那食雞卵糕那起畏寒，
hōo gún ná tsia̍h ke-nn̄g-ko ná khí-uì-kuânn, 

實在有夠特別。
si̍t-tsāi ū-kàu ti̍k-pia̍t. 

結婚了後，
Kiat-hun liáu-āu, 

阮兄弟姊妹做伙食雞卵糕，
gún hiann-tī-tsí-muē tsò-hué tsia̍h ke-nn̄g-ko, 

就是佇阿母的生日矣。
tō sī tī a-bú ê senn-ji̍t --ah. 

阿兄攏會訂誠出名的雞卵糕，
A-hiann lóng ē tīng tsiânn tshut-miâ ê ke-nn̄g-ko, 

來祝福阿母生日快樂。
lâi tsiok-hok a-bú senn-ji̍t khuài-lo̍k. 

今年雖罔阿母破病，
Kin-nî sui-bóng a-bú phuà-pēnn, 

阿母的生日，
a-bú ê senn-ji̍t, 

阮猶是買阿母上佮意的雞卵糕。
gún iáu sī bé a-bú siōng kah-ì ê ke-nn̄g-ko. 

「阿母生日快樂！
“A-bú senn-ji̍t khuài-lo̍k! 

真感謝你辛苦晟養阮大漢。」
tsin kám-siā lí sin-khóo tshiânn-ióng guán tuā-hàn.” 

阿母無法度講話，
A-bú bô-huat-tōo kóng-uē, 

干焦目睭金金相，
kan-na ba̍k-tsiu kim-kim-siòng, 

看阿母遮爾艱苦，
khuànn a-bú tsiah-nī kan-khóo, 

彼塊細細塊的雞卵糕，
hit tè sè sè tè ê ke-nn̄g-ko, 

煞予我頭一擺吞袂落喉。
suah hōo guá thâu tsi̍t pái thun bē lo̍h-âu. 

彼當陣，
Hit-tang-tsūn, 

我才了解，
guá tsiah liáu-kái, 

原來以早的雞卵糕遐爾仔好食，
guân-lâi í-tsá ê ke-nn̄g-ko hiah-nī-á hó-tsia̍h, 

毋是因為伊真出名，
m̄ sī in-uī i tsin tshut-miâ, 

嘛毋是因為貴參參，
mā m̄ sī in-uī kuì-som-som, 

是因為雞卵糕內底，
sī in-uī ke-nn̄g-ko lāi-té, 

充滿阿爸佮阿母對我的愛佮包容。
tshiong-buán a-pah kah a-bú tuì guá ê ài kah pau-iông.

