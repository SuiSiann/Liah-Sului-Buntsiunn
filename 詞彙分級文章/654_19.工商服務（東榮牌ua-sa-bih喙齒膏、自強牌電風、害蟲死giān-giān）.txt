654 19.工商服務（東榮牌ua-sa-bih喙齒膏、自強牌電風、害蟲死giān-giān）

工商服務（東榮牌Ua-sá-bih喙齒膏、自強牌電風、害蟲死giān-giān）
Kang-siong ho̍k-bū (Tang-îng-pâi Ua-sá-bih tshuì-khí-ko, Tsū-kiông-pâi tiān-hong, Hāi thâng sí giān-giān)




透早精神直哈唏，
Thàu-tsá tsing-sîn ti̍t hah-hì, 

這條齒膏洗喙齒。
tsit tiâu khí-ko sé tshuì-khí. 

毋是清涼的舊口味，
M̄ sī tshing-liâng ê kū kháu-bī, 

而是東榮新科技。
lî sī Tang-îng sin kho-ki. 

改變所有舊行市，
Kái-piàn sóo-ū kū hâng-tshī, 

予你馬上愛著伊。
hōo lí má-siōng ài-tio̍h i. 

這號到底是啥物，
Tsit-lō tàu-té sī siánn-mih, 

廣告講甲遮神奇。
kóng-kò kóng kah tsiah sîn-kî. 

東榮發展新科技，
Tang-îng huat-tián sin kho-ki, 

獨蹛市場ua-sá-bih，
to̍k tuà tshī-tiûnn ua-sá-bih, 

ua-sá-bih真神奇，
ua-sá-bih tsin sîn-kî, 

逐工骨力洗喙齒，
ta̍k kang kut-la̍t sé tshuì-khí,

一股潔氣直透鼻，
tsı̍t kóo kiat khì tı̍t thàu phīnn, 

連鞭使你有元氣。
liâm-pinn sú lí ū guân-khì. 

東榮牌Ua-sá-bih齒膏，
Tang-îng-pâi Ua-sá-bih khí-ko, 

值得你愛用兼呵咾。
ta̍t-tit lí ài iōng kiam o-ló. 

東榮牌，
Tang-îng-pâi, 

東榮牌Ua-sá-bih齒膏。
Tang-îng-pâi Ua-sá-bih khí-ko.




男兒當自強、男兒當自強，
Lâm-jî tong Tsū-kiông, lâm-jî tong Tsū-kiông, 

熱天若欲吹電風，
lua̍h-thinn nā beh tshue tiān-hong, 

品牌就愛選自強。
phín-pâi tō ài suán Tsū-kiông. 

自強牌電風，
Tsū-kiông-pâi tiān-hong, 

免插電，
bián tshah tiān, 

行東行西上方便。
kiânn tang kiânn sai siōng hong-piān. 

運動好、重環保、擛東擛西真jió-toh，
Ūn-tōng hó, tiōng khuân-pó, ia̍t tang ia̍t sai tsin jió-toh, 

自強牌電風，
Tsū-kiông pâi tiān-hong, 

全省電器行熱賣當中，
tsuân síng tiān-khì-hâng lia̍t bē tang-tiong, 

欲買愛認明，
beh bé ài jīn-bîng, 

包裝外口#無影腳#無影跤的，
pau-tsong guā-kháu #無影腳# bô iánn kha--ê, 

才是咱自強牌電風。
tsiah sī lán Tsū-kiông-pâi tiān-hong.




親愛的聽眾朋友啊，
Tshin-ài ê thiann-tsiòng pîng-iú --ah, 

恁兜若有飼彼號貓仔、狗仔，
lín tau nā ū tshī hit-lō niau-á, káu-á, 

生著牛螕、狗蝨是毋是令你真苦惱？
senn-tio̍h gû-pi, káu-sat sī m̄ sī līng lí tsin khóo-náu? 

掠來毒，
Lia̍h lâi thāu, 

啊毒袂完，
ah thāu bē uân, 

毒袂死，
thāu bē sí, 

有時狗仔、貓仔煞毒毒死。
ū-sî káu-á, niau-á suah thāu thāu--sí. 

轟動國內外，
Hong-tōng kok-lāi-guā, 

由基隆出口、高雄進口，
iû Ke-lâng tshut-kháu, Ko-hiông tsìn-kháu, 

強力的殺蟲劑，
kiông-lı̍k ê sat-thâng-tse, 

害蟲死giān-giān，
Hāi-thâng sí-giān-giān, 

害蟲死giān-giān，
Hāi-thâng sí-giān-giān, 

對著牛螕、狗蝨真正束手就縛，
tuì tio̍h gû-pi, káu-sat tsin-tsiànn sok tshiú tsiū pa̍k, 

毋但按呢，
m̄-nā án-ne, 

厝內的蠓蟲、虼蚤、胡蠅、虼蚻，
tshù-lāi ê báng-thâng, ka-tsáu, hôo-sîn, ka-tsua̍h, 

甚至蜈蚣、毒蠍、蟧蜈、蜘蛛也有仝款的效能。
sīm-tsì giâ-kang, to̍k-giat, lâ-giâ, ti-tu iā ū kāng-khuán ê hāu-lîng. 

害蟲死giān-giān使用方法真利便，
Hāi-thâng sí-giān-giān sú-iōng hong-huat tsin lī-piān, 

只要將害蟲死giān-giān抹一點點仔佇咧害蟲的腹肚，
tsí-iàu tsiong Hāi-thâng sí-giān-giān buah tsı̍t-tiám-tiám-á tī-leh hāi-thâng ê pak-tóo, 

毋免一分鐘，
m̄-bián tsı̍t hun-tsing, 

馬上死giān-giān，
má-siōng sí-giān-giān, 

害蟲死giān-giān實在有好用。
Hāi-thâng sí-giān-giān sı̍t-tsāi ū hó-īng, 

欲買請到各大超市、藥房購買，
beh bé tshiánn kàu kok tuā tshiau-tshī, io̍h-pâng kòo-bé, 

害蟲死giān-giān。
Hāi-thâng sí-giān-giān.

