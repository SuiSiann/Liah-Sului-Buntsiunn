525 鶯歌石──鶯歌好所在

「鶯歌石——鶯歌好所在」
“Ing-ko-tsio̍h-- Ing-ko hó sóo-tsāi”




講起鶯歌，
Kóng-khí Ing-ko, 

就想起鶯歌石。
tō siūnn-khí Ing-ko-tsio̍h. 

細漢的時，
Sè-hàn ê sî, 

坐火車經過鶯歌，
tsē hué-tshia king-kuè Ing-ko, 

看著鶯歌石光溜溜，
khuànn-tio̍h Ing-ko-tsio̍h kng-liu-liu, 

確實親像鶯歌鳥，
khak-si̍t tshin-tshiūnn Ing-ko-tsiáu, 

毋過攏無機會去看詳細。
m̄-koh lóng bô ki-huē khì khuànn siông-sè. 

後來有機會去peh山，
Āu--lâi ū ki-huē khì peh suann, 

煞有看著鳥頭頂發一欉樹仔，
suah ū khuànn-tio̍h tsiáu thâu-tíng huat tsi̍t tsâng tshiū-á, 

對山頂看落去，
tuì suann-tíng khuànn--lo̍h-khì, 

火車就親像蜈蚣佇山跤趖，
hué-tshia tō tshin-tshiūnn giâ-kang tī suann-kha sô, 

遠遠大漢溪的溪埔是一望無盡，
hn̄g-hn̄g Tāi-hàn-khe ê khe-poo sī it bōng bû tsīn, 

溪水慢慢仔流，
khe-tsuí bān-bān-á lâu, 

恬恬仔流，
tiām-tiām-á lâu, 

流過幾千年、幾萬年的歲月，
lâu-kuè kuí tshing nî, kuí bān nî ê suè-gua̍t, 

看著這款光景，
khuànn-tio̍h tsit khuán kong-kíng, 

咱攏會心涼脾土開，
lán lóng ē sim liâng pî-thóo khui, 

呵咾光景媠。
o-ló kong-kíng suí. 




鶯歌猶有別項寶，
Ing-ko iáu ū pa̍t-hāng pó, 

就是燒瓷，
tō sī sio-huî, 

鶯歌瓷是臺灣上蓋有名，
Ing-ko-huî sī Tâi-uân siōng-kài ū-miâ, 

早期燒碗盤、坩仔佮醃缸遮的瓷仔，
tsá-kî sio uánn-puânn, khann-á kah am-kng tsia-ê huî-á, 

五、六十年前一間公司的頭家學著白瓷仔馬桶的技術，
gōo, la̍k-tsa̍p nî tsîng tsi̍t king kong-si ê thâu-ke o̍h-tio̍h pe̍h huî-á bé-tháng ê ki-su̍t, 

彼時算是高科技，
hit-sî sǹg-sī ko-kho-ki, 

嘛是孤行獨市，
mā sī koo hâng to̍k tshī, 

予伊趁袂少錢，
hōo i thàn bē tsió tsînn, 

現時猶原是國際性的大企業。
hiān-sî iu-guân sī kok-tsè-sìng ê tuā khì-gia̍p. 




燒瓷當發達的時，
Sio huî tng huat-ta̍t ê sî, 

鶯歌有兩百外座煙筒咧歕烏煙，
Ing-ko ū nn̄g-pah guā tsō ian-tâng teh pûn oo-ian, 

好天的時，
hó-thinn ê sî, 

空氣中全是煙筒的坱埃，
khong-khì tiong tsuân sī ian-tâng ê ing-ia, 

落雨的時，
lo̍h-hōo ê sî, 

坱埃落地變做塗糜仔膏，
ing-ia lo̍h tē piàn-tsò thôo-muê-á-ko, 

鶯歌人笑講，
Ing-ko-lâng tshiò kóng, 

in遐好天落「坱」，
in hia hó-thinn lo̍h “ing”, 

落雨天落「膏」，
lo̍h-hōo-thinn lo̍h “ko”, 

莫怪in的地名叫做鶯歌。
bo̍k-kuài in ê tē-miâ kiò-tsò Ing-ko.




後來因為人工貴佮進口貨的競爭，
Āu--lâi in-uī lâng-kang kuì kah tsìn-kháu-huè ê kīng-tsing, 

燒瓷煞變做黃昏產業。
sio huî suah piàn-tsò hông-hun sán-gia̍p. 

佳哉鶯歌人𠢕經營，
Ka-tsài Ing-ko-lâng gâu king-îng, 

現時發展觀光產業，
hiān-sî huat-tián kuan-kong sán-gia̍p, 

歇睏日仔遊客是插插插，
hioh-khùn-ji̍t-á iû-kheh sī tshah-tshah-tshah, 

瓷仔博物館猶原是人山人海，
huî-á phok-bu̍t-kuán iu-guân sī jîn-san-jîn-hái, 

in的觀光業確實有成功。
in ê kuan-kong-gia̍p khak-si̍t ū sîng-kong.

