612 《大墩寓言一大堆》

有法力的目鏡
Ū huat-li̍k ê ba̍k-kiànn

有一个#貓頭鳥國#，
Ū tsi̍t ê #Niau-thâu-tsiáu-kok#, 

#貓頭鳥國#有一个真古錐的公主，
#Niau-thâu-tsiáu-kok# ū tsi̍t ê tsin kóo-tsui ê kong-tsú, 

聰明閣善良，
tshong-bîng koh siān-liông, 

講話溫馴，
kóng-uē un-sûn, 

看著人攏笑微微，
khuànn-tio̍h lâng lóng tshiò-bî-bî, 

逐个攏真愛戴伊。
ta̍k ê lóng tsin ài-tài --i.




有一日，
Ū tsi̍t ji̍t, 

貓頭鳥公主出巡的時陣，
niau-thâu-tsiáu kong-tsú tshut-sûn ê sî-tsūn, 

佇路邊看著一小包物件，
tī lōo-pinn khuànn-tio̍h tsi̍t sió pau mi̍h-kiānn, 

掛一粒氣球，
kuà tsi̍t lia̍p khì-kiû, 

吊一張字條。
tiàu tsi̍t tiunn jī-tiâu. 

伊感覺真好奇，
I kám-kak tsin hònn-kî, 

吩咐停轎，
huan-hù thîng-kiō, 

並且吩咐查某𡢃仔去共看覓咧。
pīng-tshiánn huan-hù tsa-bóo-kán-á khì kā khuànn-māi --leh. 

伊的查某𡢃仔共彼項物件抾起來看。
I ê tsa-bóo-kán-á kā hit hāng mi̍h-kiānn khioh --khí-lâi khuànn. 

喂？
Ueh? 

奇怪！字條寫啥物字咧？
Kî-kuài! Jī-tiâu siá siánn-mih jī --leh? 

斟酌共伊看，字條頂面寫講：
Tsim-tsiok kā i khuànn, jī-tiâu tíng-bīn siá kóng:




「獻予古錐的貓頭鳥公主
“Hiàn hōo kóo-tsui ê niau-thâu-tsiáu kong-tsú

愛慕者  敬贈」
Ài-bōo-tsiá  kìng-tsīng”




查某𡢃仔共包裝紙輕輕仔拆開。
Tsa-bóo-kán-á kā pau-tsong-tsuá khin-khin-á thiah--khui. 

啊！原來是一支目鏡，
Ah! Guân-lâi sī tsi̍t ki ba̍k-kiànn, 

一支足媠的目鏡，
tsi̍t ki tsiok suí ê ba̍k-kiànn, 

邊仔閣框金邊，
pinn--á koh khong kim-pinn, 

金爍爍呢！
kim-sih-sih --neh!




貓頭鳥公主就共目鏡掛起來。
Niau-thâu-tsiáu kong-tsú tō kā ba̍k-kiànn kuà --khí-lâi. 

規陣查某𡢃仔你一句，
Kui tīn tsa-bóo-kán-á lí tsi̍t kù, 

我一句咧呵咾公主講：
guá tsi̍t kù teh o-ló kong-tsú kóng: 

「公主掛這支目鏡有夠媠，
“Kong-tsú kuà tsit ki ba̍k-kiànn ū-kàu suí, 

閣綴時行喔！」
koh tuè sî-kiânn --ooh!”




貓頭鳥公主足歡喜，
Niau-thâu-tsiáu kong-tsú tsiok huann-hí, 

像得著啥物寶貝仝款，
tshiūnn tit--tio̍h siánn-mih pó-puè kāng-khuán, 

就日也掛，暝也掛，
tō ji̍t iā kuà, mê iā kuà, 

一日到暗掛牢牢，
tsi̍t-ji̍t-kàu-àm kuà-tiâu-tiâu, 

攏毋甘共目鏡剝落來。
lóng m̄-kam kā ba̍k-kiànn pak --lo̍h-lâi. 

毋過，
M̄-koh,

足奇怪的代誌發生囉！
tsiok kî-kuài ê tāi-tsì huat-sing --looh! 

貓頭鳥公主自從掛彼支目鏡了後，
Niau-thâu-tsiáu kong-tsú tsū-tsiông kuà hit ki ba̍k-kiànn liáu-āu, 

伊對人的態度攏變矣。
i tuì lâng ê thāi-tōo lóng piàn --ah.




「喂！這茶是按怎哪會遮燒？是欲按怎啉？」
“Ueh! Tse tê sī án-tsuánn ná ē tsiah sio? Sī beh án-tsuánn lim?”




「無，恁是青盲，是無？
“Bô, lín sī tshenn-mê, sī --bô? 

桌頂遐濟塗沙仔，哪會袂曉拭拭咧？」
Toh-tíng hiah tsē thôo-sua-á, ná ē bē-hiáu tshit-tshit --leh?”




「遮䆀的查某𡢃仔，
“Tsiah bái ê tsa-bóo-kán-á, 

也敢叫伊來侍候我！」
iā kánn kiò i lâi sū-hāu --guá!”




公主規日嫌東嫌西，
Kong-tsú kui ji̍t hiâm tang hiâm sai, 

嫌肝嫌胘，
hiâm kuann hiâm kiān, 

無一个人伊看會順眼，
bô tsi̍t ê lâng i khuànn ē sūn-gán, 

嘛無一項代誌會中伊的意。
mā bô tsi̍t hāng tāi-tsì ē tìng i ê ì.




就按呢，
Tsiū-án-ne, 

掛目鏡的貓頭鳥公主毋管行到佗位，
kuà ba̍k-kiànn ê niau-thâu-tsiáu kong-tsú m̄-kuán kiânn kàu tó-uī, 

攏有人會佇尻脊後咧講長短跤話。
lóng ū lâng ē tī kha-tsiah āu teh kóng tn̂g-té-kha-uē.




分批的講：
Pun phue--ê kóng: 

「喂！奇怪！
“Ueh! Kî-kuài! 

本來性情溫柔閣體貼的
Pún-lâi sìng-tsîng un-jiû koh thé-thiap ê 

貓頭鳥公主，
niau-thâu-tsiáu kong-tsú,

毋知是按怎，
m̄ tsai sī án-tsuánn, 

煞變甲足歹性地閣雜唸，誠歹款待。
suah piàn kah tsiok pháinn sìng-tē koh tsa̍p-liām, tsiânn pháinn khuán-thāi. 

到底是啥物原因咧？」
Tàu-té sī siánn-mih guân-in --leh?”




奶母講：
Ling-bú kóng: 

「公主這兩日仔定定
“Kong-tsú tsit nn̄g-ji̍t-á tiānn-tiānn 

為著小可代誌咧使性地，
uī-tio̍h sió-khuá tāi-tsì teh sái-sìng-tē, 

若像食毋著藥仔仝款。」
ná tshiūnn tsia̍h m̄-tio̍h io̍h-á kāng-khuán.”




摒掃的講：
Piànn-sàu--ê kóng: 

「是啊！公主若毋是為著塗跤
“Sī --ah! Kong-tsú nā m̄ sī uī-tio̍h thôo-kha 

一支無掃著的頭毛，
tsi̍t ki bô sàu--tio̍h ê thâu-mn̂g, 

抑無，就是為著落佇桌頂的
ia̍h bô, tō sī uī-tio̍h lak tī toh-tíng ê 

一粒飯粒仔咧歹歹叫。」
tsi̍t lia̍p pn̄g-lia̍p-á teh pháinn-pháinn-kiò.”




美容師講：
Bí-iông-su kóng: 

「伊嘛定定嫌下跤手人規个面貓pì-pà，
“I mā tiānn-tiānn hiâm ē-kha-tshiú-lâng kui-ê bīn niau-pì-pà, 

講in敢若貓仔#馬##俊#仝款，
kóng in kánn-ná niau-á #Bé# #Tsùn# kāng-khuán, 

我看就算講是全國選美比賽的第一名，
guá khuànn tō sǹg kóng sī tsuân-kok suán-bí pí-sài ê tē-it miâ, 

嘛會去予伊嫌甲無一地著。」
mā ē khì hōo i hiâm kah bô tsi̍t tè tio̍h.”




逐家攏敢氣毋敢講，
Ta̍k-ke lóng kánn khì m̄ kánn kóng, 

干焦佇後壁偷偷仔共伊號一个外號，
kan-na tī āu-piah thau-thau-á kā i hō tsi̍t ê guā-hō, 

叫伊───「貓神」。
kiò i─── “Niau sîn.”




有一日，
Ū tsi̍t ji̍t, 

一个新來的查某𡢃仔較戇直，
tsi̍t ê sin lâi ê tsa-bóo-kán-á khah gōng-ti̍t, 

看著貓頭鳥公主，
khuànn-tio̍h niau-thâu-tsiáu kong-tsú, 

無細膩就直接共伊的外號叫出來，
bô sè-jī tō ti̍t-tsiap kā i ê guā-hō kiò --tshut-lâi, 

講：「恁看！『貓神』來矣。」
kóng: “Lín khuànn! ‘Niau sîn’ lâi --ah.” 

貓頭鳥公主聽著真受氣，
Niau-thâu-tsiáu kong-tsú thiann--tio̍h tsin siū-khì, 

伊想攏無：
i siūnn lóng bô: 

「我明明是一隻鳥仔，
“Guá bîng-bîng sī tsi̍t tsiah tsiáu-á, 

是按怎人會叫我貓神咧？」
sī-án-tsuánn lâng ē kiò guá Niau sîn --leh?”




過無偌久，
Kuè bô guā kú, 

貓頭鳥公主閣為著小可代誌咧使性地。
niau-thâu-tsiáu kong-tsú koh uī-tio̍h sió-khuá tāi-tsì teh sái-sìng-tē.

雖然天氣真好，
Sui-jiân thinn-khì tsin hó, 

但是伊的心情一點仔都袂快樂。
tān-sī i ê sim-tsîng tsi̍t-tiám-á to bē khuài-lo̍k. 

伊共下跤手人罵罵咧，就傱出去。
I kā ē-kha-tshiú-lâng mē-mē--leh, tō tsông --tshut-khì. 

伊氣怫怫，一直飛、一直飛，
I khì-phut-phut, it-ti̍t pue, it-ti̍t pue, 

飛到樹林仔的北爿，
pue kàu tshiū-nâ-á ê pak-pîng, 

遇著一隻瘦卑巴閣𠢕揀食的長頷鹿。
gū-tio̍h tsi̍t tsiah sán-pi-pa koh gâu kíng-tsia̍h ê tn̂g-ām-lo̍k.




這隻長頷鹿頷頸伸長長、目睭看遠遠，
Tsit tsiah tn̂g-ām-lo̍k ām-kún tshun-tn̂g-tn̂g, ba̍k-tsiu khuànn hn̄g-hn̄g, 

一直咧相百丈溪溝對面彼爿青翠的樹葉仔，
it-ti̍t teh siòng pah tn̄g khe-kau tuì-bīn hit pîng tshenn-tshuì ê tshiū-hio̍h-á, 

喙內踅踅唸講：
tshuì-lāi se̍h-se̍h-liām kóng: 

「我的腹肚已經koo-koo叫矣，
“Guá ê pak-tóo í-king koo-koo-kiò --ah, 

會使講是枵甲大腸告小腸矣！
ē-sái kóng sī iau kah tuā-tn̂g kò sió-tn̂g --ah! 

唉！對面的樹葉仔，
Haih! Tuì-bīn ê tshiū-hio̍h-á, 

看起來誠青翠，誠好食呢！
khuànn --khí-lâi tsiânn tshenn-tshuì, tsiânn hó-tsia̍h --neh!

但是，遮爾仔遠，中間閣隔一條溪溝，
Tān-sī, tsiah-nī-á hn̄g, tiong-kan koh keh tsi̍t tiâu khe-kau,

愛用啥物辦法，才食會著咧？」
ài iōng siánn-mih pān-huat, tsiah tsia̍h ē tio̍h --leh?” 

聽著伊按呢講，
Thiann--tio̍h i án-ne kóng, 

貓頭鳥公主感覺足奇怪，
niau-thâu-tsiáu kong-tsú kám-kak tsiok kî-kuài, 

心內想講：
sim-lāi siūnn-kóng: 

「長頷鹿的身軀邊毋是
“Tn̂g-ām-lo̍k ê sin-khu-pinn m̄ sī  

有足濟青翠的樹葉仔？
ū tsiok tsē tshenn-tshuì ê tshiū-hio̍h-á? 

是按怎伊看袂著，
Sī án-tsuánn i khuànn bē tio̍h, 

甘願枵腹肚，毋去食咧？」
kam-guān iau pak-tóo, m̄ khì tsia̍h --leh?”




貓頭鳥公主感覺真奇怪，
Niau-thâu-tsiáu kong-tsú kám-kak tsin kî-kuài, 

但是愈奇怪的是：
tān-sī jú kî-kuài--ê sī: 

這个時陣，
tsit ê sî-tsūn, 

伊發覺長頷鹿嘛掛一支佮伊仝型的目鏡。
i huat-kak tn̂g-ām-lo̍k mā kuà tsi̍t ki kah i kāng hîng ê ba̍k-kiànn. 

兩支目鏡攏仝型，
Nn̄g ki ba̍k-kiànn lóng kāng hîng, 

干焦精差佇伊掛的框金邊，
kan-na tsing-tsha tī i kuà--ê khong kim-pinn, 

長頷鹿掛的框銀邊。
tn̂g-ām-lo̍k kuà--ê khong gîn-pinn. 

「喂！到底是按怎哪會按呢？」
“Ueh! Tàu-té sī-án-tsuánn ná ē án-ne?” 

當貓頭鳥公主想甲失神的時，
Tng niau-thâu-tsiáu kong-tsú siūnn kah sit-sîn ê sî, 

一隻作孽的猴山仔走過來，
tsi̍t tsiah tsok-gia̍t ê kâu-san-á tsáu --kuè-lâi, 

共in兩个的目鏡搶去。
kā in nn̄g ê ê ba̍k-kiànn tshiúnn--khì.




長頷鹿驚一下煞跋倒。
Tn̂g-ām-lo̍k kiann --tsi̍t-ē suah pua̍h-tó. 

佇彼時陣，
Tī hit sî-tsūn, 

長頷鹿的喙拄好咬著一片樹葉仔，
tn̂g-ām-lo̍k ê tshuì tú-hó kā--tio̍h tsi̍t phìnn tshiū-hio̍h-á, 

樹葉仔的芳味佇長頷鹿的喙內湠開，
tshiū-hio̍h-á ê phang-bī tī tn̂g-ām-lo̍k ê tshuì-lāi thuànn--khui, 

長頷鹿歡喜甲講：
tn̂g-ām-lo̍k huann-hí kah kóng: 

「原來這爿遮的樹葉仔嘛遮爾好食，
“Guân-lâi tsit pîng tsia ê tshiū-hio̍h-á mā tsiah-nī hó-tsia̍h, 

我哪會無注意著？」
guá ná ē bô tsù-ì --tio̍h?”




貓頭鳥公主予猴山仔驚一趒，
Niau-thâu-tsiáu kong-tsú hōo kâu-san--á kiann tsi̍t tiô, 

毋敢閣留佇遐，
m̄ kánn koh lâu tī hia, 

就緊飛轉去王宮。
tō kín pue tńg-khì ông-kiong. 

一飛轉去王宮，
Tsi̍t pue tńg-khì ông-kiong, 

隨就坐佇椅仔頂咧喘，
suî tō tsē tī í-á-tíng teh tshuán, 

下跤手人看著，
ē-kha-tshiú-lâng khuànn--tio̍h, 

就緊捀一杯茶倚過來講：
tō kín phâng tsi̍t pue tê uá--kuè-lâi kóng: 

「公主！你轉來矣喔，
“Kong-tsú! Lí tńg--lâi --ah --ooh, 

緊啉一喙仔燒茶啦！
kín lim tsi̍t-tshuì-á sio-tê --lah! 

欸！你的目鏡哪會無去矣？」
Eh! Lí ê ba̍k-kiànn ná ē bô--khì --ah?”




貓頭鳥公主共茶甌仔接過來，
Niau-thâu-tsiáu kong-tsú kā tê-au-á tsiap--kuè-lâi, 

啉一喙燒茶，
lim tsi̍t tshuì sio-tê, 

伊用歡喜的口氣講：
i iōng huann-hí ê kháu-khì kóng: 

「目鏡無去無要緊啦！
“Ba̍k-kiànn bô--khì bô iàu-kín --lah! 

Mh！恁泡的茶閣誠好啉喔！」
Mh! Lín phàu ê tê koh tsiânn hó-lim --ooh!” 

茶啉了，
Tê lim liáu, 

貓頭鳥公主四界巡巡咧，
niau-thâu-tsiáu kong-tsú sì-kè sûn-sûn --leh, 

呵咾逐家講：
o-ló ta̍k-ke kóng: 

「恁逐个共厝內摒甲誠清氣，
“Lín ta̍k ê kā tshù-lāi piànn kah tsiânn tshing-khì, 

予人感覺足爽快的。」
hōo lâng kám-kak tsiok sóng-khuài --ê.”




逐家聽著公主轉來矣，
Ta̍k-ke thiann--tio̍h kong-tsú tńg--lâi --ah, 

攏緊來到大廳。
lóng kín lâi-kàu tuā-thiann. 

公主笑gī-gī和逐家相借問，
Kong-tsú tshiò-gī-gī hām ta̍k-ke sio-tsioh-mn̄g, 

下跤手人歡喜甲拍噗仔，
ē-kha-tshiú-lâng huann-hí kah phah-pho̍k-á, 

因為in知影：
in-uī in tsai-iánn: 

以前彼个古錐的公主轉來矣。
í-tsîng hit ê kóo-tsui ê kong-tsú tńg--lâi --ah.




箸佮湯匙咧冤家
Tī kah thng-sî teh uan-ke

「腹肚皮若𠕇，目睭皮就沉。」
“Pak-tóo-phuê nā tīng, ba̍k-tsiu-phuê tō tîm.”

啊，#阿玉#食飯飽，
Ah, #A-gio̍k# tsia̍h-pn̄g-pá, 

坐佇䖙椅頂懸，
tsē tī the-í tíng-kuân, 

哈一个唏，
hah tsi̍t ê hì, 

想欲眯一下。
siūnn-beh bî --tsi̍t-ē.




#阿玉#拄仔欲睏去，
#A-gio̍k# tú-á beh khùn khì, 

馬西馬西的時陣，
má-se-má-se ê sî-tsūn, 

若像聽著有人咧講話的聲音。
ná tshiūnn thiann--tio̍h ū lâng teh kóng-uē ê siann-im. 

彼个聲音，
Hit ê siann-im, 

對遠遠仔傳來，
uì hn̄g-hn̄g-á thuân--lâi, 

愈來愈大聲，
jú lâi jú tuā-siann, 

愈來愈清楚，
jú lâi jú tshing-tshó, 

斟酌共伊聽，
tsim-tsiok kā i thiann, 

喔！原來是箸佮湯匙咧冤家。
ooh! Guân-lâi sī tī kah thng-sî teh uan-ke.




代先，
Tāi-sing, 

聽著箸咧自我宣傳，
thiann--tio̍h tī teh tsū-ngóo suan-thuân, 

伊講：
i kóng: 

「若是講著我，哼！哼！
“Nā sī kóng-tio̍h guá, hngh! Hngh! 

我是飯桌王國的大功臣。
Guá sī pn̄g-toh ông-kok ê tuā kong-sîn. 

#阿玉#上佮意的是我，
#A-gio̍k# siōng kah-ì--ê sī guá, 

你看，伊毋管是食飯、食麵抑是夾菜，
lí khuànn, i m̄-kuán sī tsia̍h pn̄g, tsia̍h mī ia̍h-sī ngeh tshài, 

攏會用著我。」
lóng ē īng-tio̍h guá.”




湯匙嘛毋認輸，
Thng-sî mā m̄ jīn-su, 

講：
kóng:

「才毋是咧，#阿玉#上愛的是我，
“Tsiah m̄ sī --leh, #A-gio̍k# siōng-ài--ê sī guá, 

人伊細漢的時是先學攑湯匙食物件的。」
lâng i sè-hàn ê sî sī sing o̍h gia̍h thng-sî tsia̍h mi̍h-kiānn --ê.” 

箸聽了，
Tī thiann liáu, 

覕一下仔喙講：
bih tsi̍t-ē-á tshuì kóng: 

「彼是#阿玉#細漢的代誌，
“He sī #A-gio̍k# sè-hàn ê tāi-tsì, 

伊大漢了後，就足少用湯匙矣。」
i tuā-hàn liáu-āu, tō tsiok tsió iōng thng-sî --ah.” 

湯匙馬上為家己辯解，
Thng-sî má-siōng uī ka-kī piān-kái, 

講：「你烏白講，#阿玉#上愛啉湯，
kóng:  “Lí oo-pe̍h kóng, #A-gio̍k# siōng ài lim thng, 

伊啉燒湯的時，無我哪會使得？」
i lim sio thng ê sî, bô guá ná ē-sái--tit?”




這个時陣，
Tsit ê sî-tsūn, 

箸佮湯匙雄雄想著愛替
tī kah thng-sî hiông-hiông siūnn-tio̍h ài thè 

#阿玉#攢便當，
#A-gio̍k# tshuân piān-tong, 

in兩个就趕緊去無閒。
in nn̄g ê tō kuánn-kín khì bô-îng. 

拄仔開始的時，
Tú-á khai-sí ê sî, 

箸佮湯匙攏做in家己必須愛做的代誌，
tī kah thng-sî lóng tsò in ka-kī pit-su ài tsò ê tāi-tsì, 

所以無感覺啥物無方便。
sóo-í bô kám-kak siánn-mih bô hong-piān. 

過一斗久仔，
Kuè tsi̍t-táu-kú-á, 

湯匙想著#阿玉#愛食魚仔，
thng-sî siūnn-tio̍h #A-gio̍k# ài tsia̍h hî-á, 

想欲共魚仔𣁳去便當內，
siūnn-beh kā hî-á khat khì piān-tong lāi, 

但是𣁳啊𣁳，
tān-sī khat --ah khat, 

煞共魚仔𣁳甲爛糊糊。
suah kā hî-á khat kah nuā-kôo-kôo. 




箸佮湯匙想著#阿玉#上愛
Tī kah thng-sî siūnn-tio̍h #A-gio̍k# siōng ài 

食淋糖膏的粉圓，
tsia̍h lâm thn̂g-ko ê hún-înn, 

in相爭去𣁳糖膏。
in sio-tsenn khì khat thn̂g-ko. 

湯匙為著欲表現，
Thng-sî uī-tio̍h beh piáu-hiān, 

傷生狂，
siunn tshenn-kông, 

無張持，「哎唷！」
bô tiunn-tî, “Aih-ioh!” 

煞沉落去貯糖膏的鼎仔底，
Suah tîm--lo̍h--khì té thn̂g-ko ê tiánn-á-té, 

箸趕緊伸手去共伊救起來。
tī kuánn-kín tshun-tshiú khì kā i kiù--khí-lâi. 

湯匙心內真感謝箸，
Thng-sî sim-lāi tsin kám-siā tī, 

就講：「多謝你！」
tō kóng: “To-siā --lí!” 

箸的心內真得意，
Tī ê sim-lāi tsin tik-ì, 

毋過伊嘛客氣講：
m̄-koh i mā kheh-khì kóng: 

「這是小可代誌，無啥物啦！」
“Tse sī sió-khuá tāi-tsì, bô siánn-mih --lah!”




湯匙看著箸咧夾粉圓，
Thng-sî khuànn-tio̍h tī teh ngeh hún-înn, 

跤手真笨tshiâng，
kha-tshiú tsin pūn-tshiâng, 

按怎夾，
án-tsuánn ngeh, 

攏夾袂起來，
lóng ngeh bē khí-lâi, 

湯匙就講：
thng-sî tō kóng: 

「箸兄，這小可代誌，小可代誌予我來！
“Tī hiann, tse sió-khuá tāi-tsì, sió-khuá tāi-tsì hōo guá lâi! 

我來做就好。」
Guá lâi tsò tō hó.”




箸就恬恬仔徛對邊仔去，
Tī tō tiām-tiām-á khiā tuì pinn--á khì, 

予湯匙去表現。
hōo thng-sî khì piáu-hiān. 

但是想袂到湯匙嘛無比箸較好，
Tān-sī siūnn bē kàu thng-sî mā bô pí tī khah hó, 

佇遐攄啊攄，
tī hia lu --ah lu, 

攄規晡，
lu kui poo, 

按怎𣁳，
án-tsuánn khat, 

嘛𣁳袂起來。
mā khat bē khí-lâi. 

湯匙開始大粒汗細粒汗㴙㴙滴，
Thng-sî khai-sí tuā lia̍p kuānn sè lia̍p kuānn tsha̍p-tsha̍p-tih, 

伊開始khia𥐵仔，
i khai-sí khia phiat-á, 

講：「唉！這塊𥐵仔哪會遮滑、
kóng: “Haih! Tsit tè phiat-á ná-ē tsiah ku̍t, 

遮平、遮歹𣁳？」
tsiah pênn, tsiah pháinn khat?”




看著湯匙遇著困難，
Khuànn-tio̍h thng-sî gū-tio̍h khùn-lân, 

這个時陣，
tsit ê sî-tsūn, 

箸趕緊伸手共粉圓
tī kuánn-kín tshun-tshiú kā hún-înn 

掰落去湯匙仔內面。
pué lo̍h--khì thng-sî-á lāi-bīn. 

In兩个一个掰，一个𣁳；一个掰，一个𣁳。
In nn̄g ê tsi̍t ê pué, tsi̍t ê khat; tsi̍t ê pué, tsi̍t ê khat. 

愈做愈順手，愈來愈順利。
Jú tsò jú sūn-tshiú, jú lâi jú sūn-lī.




這時，
Tsit sî, 

#阿玉#嘛夢著伊一手攑箸、
#A-gio̍k# mā bāng-tio̍h i tsi̍t tshiú gia̍h tī, 

一手攑湯匙咧食粉圓，
tsi̍t tshiú gia̍h thng-sî teh tsia̍h hún-înn, 

歡喜甲笑出聲。
huann-hí kah tshiò tshut-siann. 

窗仔外的清風嘛微微仔吹入來。
Thang-á-guā ê tshing-hong mā bî-bî-á tshue --ji̍p-lâi.




歡喜做家己
Huann-hí tsò ka-kī

當龍眼欉開花的時，
Tng lîng-gíng tsâng khui-hue ê sî, 

紅厝瓦的洋樓內，
âng tshù-hiā ê iûnn-lâu lāi, 

有一隻主人拄仔買轉來的鵁鴒，
ū tsi̍t tsiah tsú-lâng tú-á bé --tńg-lâi ê ka-līng, 

伊心內想講：
i sim-lāi siūnn-kóng: 

「我是新來的，一定愛較認真咧，
“Guá sī sin-lâi--ê, it-tīng ài khah jīn-tsin --leh, 

才會得主人疼。」
tsiah ē tit tsú-lâng thiànn.” 

所以，
Sóo-í, 

伊就想盡辦法，
i tō siūnn tsīn pān-huat, 

欲做厝內上有路用的人。
beh tsò tshù-lāi siōng ū-lōo-īng ê lâng.




伊行到大門口，
I kiânn kàu tuā-mn̂g-kháu, 

看著烏狗咧顧厝，
khuànn-tio̍h oo káu teh kòo-tshù, 

伊就問烏狗講：
i tō mn̄g oo káu kóng: 

「請問烏狗兄，
“Tshiánn-mn̄g oo-káu-hiann, 

是按怎查埔主人遐爾仔疼你？」
sī-án-tsuánn tsa-poo tsú-lâng hiah-nī-á thiànn --lí?” 

烏狗講：
Oo káu kóng: 

「因為我會曉顧厝，
“In-uī guá ē-hiáu kòo-tshù, 

我的叫聲大閣響，會共賊仔驚走。」
guá ê kiò-siann tuā koh hiáng, ē kā tsha̍t-á kiann tsáu.”




鵁鴒心內想講：
Ka-līng sim-lāi siūnn-kóng: 

「#Uáng#！ #Uáng#！ #Uáng#！
“#Uáng#! #Uáng#! #Uáng#! 

這款聲音啥物人袂曉叫，
Tsit khuán siann-im siánn-mih lâng bē-hiáu kiò, 

我來想一个辦法騙烏狗出去，
guá lâi siūnn tsi̍t ê pān-huat phiàn oo káu tshut--khì, 

通好予我好好仔來表現一下。」
thang hó hōo guá hó-hó-á lâi piáu-hiān --tsi̍t-ē.”




伊就共烏狗講：
I tō kā oo káu kóng: 

「#烏狗兄#！庄頭有人咧辦桌，
“#Oo-káu-hiann#! Tsng-thâu ū lâng teh pān-toh, 

我聽見講有真濟肉骨通食，
guá thiann-kìnn kóng ū tsin tsē bah-kut thang tsia̍h, 

你敢欲去好好仔食一頓，
lí kám beh khì hó-hó-á tsia̍h tsi̍t tǹg, 

我會替你顧厝啦！」
guá ē thè lí kòo-tshù --lah!” 

烏狗聽著有肉骨通食，
Oo káu thiann-tio̍h ū bah-kut thang tsia̍h, 

喙瀾強欲流落來，
tshuì-nuā kiōng-beh lâu--lo̍h-lâi, 

就講：「真的喔？#鵁鴒兄#！
tō kóng: “Tsin--ê --ooh? #Ka-līng-hiann#! 

若按呢，萬事拜託，我會緊去緊轉來。」
Nā án-ne, bān-sū pài-thok, guá ē kín khì kín tńg--lâi.”




鵁鴒看烏狗已經出門矣，
Ka-līng khuànn oo káu í-king tshut-mn̂g --ah, 

伊就真盡職咧巡邏，
i tō tsin tsīn-tsit teh sûn-lô, 

嘛真用心練好狗仔聲。
mā tsin iōng-sim liān hó káu-á siann. 

「#Uáng#！#Uáng#！#Uáng#！」、
“#Uáng#! #Uáng#! #Uáng#!”, 

「#Uáng#！#Uáng#！#Uáng#！」，
“#Uáng#! #Uáng#! #Uáng#!”, 

但是毋管伊按怎叫，
tān-sī m̄-kuán i án-tsuánn kiò, 

攏無法度像烏狗遐大聲。
lóng bô-huat-tōo tshiūnn oo káu hiah tuā-siann.




過無偌久，
Kuè bô guā kú, 

賊仔#銘#看著烏狗無佇咧，
tsha̍t-á #Bîng# khuànn-tio̍h oo káu bô tī --leh, 

就偷偷仔盤過牆想欲偷挽果子，
tō thau-thau-á puânn kuè tshiûnn siūnn-beh thau bán kué-tsí, 

鵁鴒看著，
ka-līng khuànn-tio̍h, 

就拚命大聲叫：
tō piànn-miā tuā-siann kiò: 

「#Uáng#！ #Uáng#！ #Uáng#！」、
“#Uáng#! #Uáng#! #Uáng#!”, 

「#Uáng#！#Uáng#！#Uáng#！」、
“#Uáng#! #Uáng#! #Uáng#!”,

「#Uáng#！#Uáng#！#Uáng#！」，
“#Uáng#! #Uáng#! #Uáng#!”,

叫甲強欲梢聲。
kiò kah kiōng-beh sau-siann. 

賊仔#銘#頭先去予鵁鴒的叫聲驚著，
Tsha̍t-á #Bîng# thâu-sing khì hōo ka-līng ê kiò-siann kiann--tio̍h, 

毋過，
m̄-koh, 

無偌久，
bô guā kú, 

伊就聽清楚矣，
i tō thiann tshing-tshó --ah, 

心內想講：
sim-lāi siūnn-kóng: 

「烏狗的叫聲大閣響，這款叫聲雖然響，
“Oo káu ê kiò-siann tuā koh hiáng, tsit khuán kiò-siann sui-jiân hiáng, 

毋過無夠大聲。」
m̄-koh bô-kàu tuā-siann.” 

賊仔#銘#就攑頭起來看：
Tsha̍t-á #Bîng# tō gia̍h-thâu khí-lâi khuànn: 

「喔！原來是鵁鴒啦！
“Ooh! Guân-lâi sī ka-līng --lah!

鵁鴒，雖然你的叫聲學了真成，
Ka-līng, sui-jiân lí ê kiò-siann o̍h liáu tsin sîng, 

毋過閣較按怎，
m̄-koh koh khah án-tsuánn, 

你猶原是一隻鳥仔，
lí iu-guân sī tsi̍t tsiah tsiáu-á, 

你若閣叫，
lí nā koh kiò, 

我連你都掠走。」
guá liân lí to lia̍h tsáu.” 

賊仔#銘#刁故意逐鵁鴒，
Tsha̍t-á #Bîng# tiau-kòo-ì jiok ka-līng, 

予鵁鴒驚甲烏白傱。
hōo ka-līng kiann kah oo-pe̍h tsông.




這个時陣，
Tsit ê sî-tsūn, 

烏狗拄仔好轉來，
oo káu tú-á-hó tńg--lâi, 

看著賊仔#銘#就大聲吠：
khuànn-tio̍h tsha̍t-á #Bîng# tō tuā-siann puī: 

「#Uáng#！ #Uáng#！ #Uáng#！」、
“#Uáng#! #Uáng#! #Uáng#!”, 

「#Uáng#！#Uáng#！#Uáng#！」、
“#Uáng#! #Uáng#! #Uáng#!”,

「#Uáng#！#Uáng#！#Uáng#！」，
“#Uáng#! #Uáng#! #Uáng#!”,

賊仔#銘#跤手肉咇咇掣，
tsha̍t-á #Bîng# kha-tshiú-bah phi̍h-phi̍h-tshuah, 

想講：「害啦！烏狗轉來矣，緊旋！緊旋！」
siūnn-kóng: “Hāi --lah! Oo-káu tńg--lâi --ah, kín suan! Kín suan!”




鵁鴒趁這个時陣就緊飛走，
Ka-līng thàn tsit ê sî-tsūn tō kín pue tsáu, 

伊飛到查某主人的房間，
i pue kàu tsa-bóo tsú-lâng ê pâng-king,

看著白貓覆佇查某主人的跤腿頂懸躽。
khuànn-tio̍h pe̍h niau phak tī tsa-bóo tsú-lâng ê kha-thuí tíng-kuân nuà. 

鵁鴒就問白貓講：
Ka-līng tō mn̄g pe̍h niau kóng: 

「請問白貓姊仔，
“Tshiánn-mn̄g pe̍h niau tsí--á, 

是按怎查某主人遐爾仔疼你咧？」
sī-án-tsuánn tsa-bóo tsú-lâng hiah-nī-á thiànn --lí --leh?” 

白貓講：「因為我會曉共查某主人司奶。」
Pe̍h niau kóng: “In-uī guá ē-hiáu kā tsa-bóo tsú-lâng sai-nai.” 

鵁鴒心內想講：
Ka-līng sim-lāi siūnn-kóng: 

「司奶喔？啥物人袂曉，
“Sai-nai --ooh? Siánn-mih lâng bē-hiáu, 

只要共頭攄一下攄一下就好，簡單！」
tsí-iàu kā thâu lu --tsi̍t-ē lu --tsi̍t-ē tō hó, kán-tan!”




鵁鴒就飛過去查某主人的身軀邊，
Ka-līng tō pue kuè-khì tsa-bóo tsú-lâng ê sin-khu-pinn, 

欲學白貓司奶，
beh o̍h pe̍h niau sai-nai, 

用伊的頭殼佇查某主人的身軀頂躽。
iōng i ê thâu-khak tī tsa-bóo tsú-lâng ê sin-khu-tíng nuà. 

鵁鴒無細膩，
Ka-līng bô sè-jī, 

伊的尖喙去黜著查某主人的手，
i ê tsiam tshuì khì thuh--tio̍h tsa-bóo tsú-lâng ê tshiú, 

查某主人疼一下，
tsa-bóo tsú-lâng thiànn --tsi̍t-ē, 

大聲喝：「哎唷！足疼的！
tuā-siann huah: “Aih-ioh! Tsiok thiànn--ê! 

痟鵁鴒，你是咧創啥？」
Siáu ka-līng, lí sī teh tshòng siánn?” 

查某主人沿路撫伊家己的手，
Tsa-bóo tsú-lâng iân-lōo hu i ka-kī ê tshiú, 

閣順手共鵁鴒掰走。
koh sūn-tshiú kā ka-līng pué tsáu. 

鵁鴒足傷心的，
Ka-līng tsiok siong-sim --ê, 

開始懷疑家己，
khai-sí huâi-gî ka-kī, 

想講：「我是毋是足無路用的？」
siūnn-kóng: “Guá sī m̄ sī tsiok bô-lōo-īng --ê?” 

伊艱苦甲目屎流落來。
I kan-khóo kah ba̍k-sái lâu--lo̍h-lâi.




哭一下仔久，
Khàu tsi̍t-ē-á kú, 

目屎拭拭咧，
ba̍k-sái tshit-tshit --leh, 

鵁鴒決定無欲閣學別人矣，
ka-līng kuat-tīng bô beh koh o̍h pa̍t-lâng --ah, 

伊欲做家己，
i beh tsò ka-kī, 

而且欲歡歡喜喜做家己。
jî-tshiánn beh huann-huann-hí-hí tsò ka-kī. 

伊飛去亭仔跤，
I pue khì tîng-á-kha, 

拄仔好小主人𤆬#三#个同學轉來𨑨迌，
tú-á-hó sió tsú-lâng tshuā #sann# ê tông-ha̍k tńg--lâi tshit-thô, 

鵁鴒看著in，
ka-līng khuànn-tio̍h in,

就趕緊和in相借問，
tō kuánn-kín hām in sio-tsioh-mn̄g, 

講：「恁好！逐家好！」
kóng: “Lín hó! Ta̍k-ke hó!” 

小主人和伊的同學聽著，
Sió tsú-lâng hām i ê tông-ha̍k thiann--tio̍h,

攏歡喜甲拍噗仔。
lóng huann-hí kah phah-pho̍k-á. 

有一个查某囡仔就講：
Ū tsi̍t ê tsa-bóo gín-á tō kóng: 

「這隻鳥仔足𠢕的，伊會曉講話呢！」
“Tsit tsiah tsiáu-á tsiok gâu --ê, i ē-hiáu kóng-uē --neh!”

鵁鴒聽著人咧共伊呵咾，
Ka-līng thiann-tio̍h lâng teh kā i o-ló, 

真歡喜，
tsin huann-hí, 

緊閣唱歌、閣跳舞：
kín koh tshiùnn-kua, koh thiàu-bú: 

「天烏烏，欲落雨。天烏烏，
“Thinn oo-oo, beh lo̍h-hōo. Thinn oo-oo, 

欲落雨。天烏烏，欲落雨。」
beh lo̍h-hōo. Thinn oo-oo, beh lo̍h-hōo.” 

規陣囡仔歡喜甲相爭圍咧看。
Kui tīn gín-á huann-hí kah sio-tsenn uî teh khuànn.




小主人講：
Sió tsú-lâng kóng: 

「我上愛鵁鴒，伊不但會曉講話、
“Guá siōng ài ka-līng, i put-tān ē-hiáu kóng-uē, 

唱歌、跳舞，
tshiùnn-kua, thiàu-bú, 

閣會曉學足濟動物的叫聲喔！
koh ē-hiáu o̍h tsiok tsē tōng-bu̍t ê kiò-siann --ooh! 

我的鵁鴒是世界上蓋讚的鳥仔。」
Guá ê ka-līng sī sè-kài siōng-kài tsán ê tsiáu-á.” 

小主人予鵁鴒歇佇伊的肩胛頭，
Sió tsú-lâng hōo ka-līng hioh tī i ê king-kah-thâu, 

接受逐家的呵咾。
tsiap-siū ta̍k-ke ê o-ló.




鵁鴒徛佇小主人的肩胛頭，
Ka-līng khiā tī sió tsú-lâng ê king-kah-thâu, 

四周圍攏是歡樂的囡仔聲，
sì-tsiu-uî lóng sī huan-lo̍k ê gín-á siann, 

連半天懸的龍眼樹，
liân puànn thian kuân ê lîng-gíng-tshiū, 

嘛向頭咧欣賞這个人間的快樂時光。
mā ànn-thâu teh him-sióng tsit ê jîn-kan ê khuài-lo̍k sî-kong.




啥物人會投票予伊
Siánn-mih lâng ē tâu-phiò hōo i

動物國舉辦選美大會，
Tōng-bu̍t kok kí-pān suán-bí tāi-huē, 

每一種動物攏派代表去參加。
muí tsi̍t tsióng tōng-bu̍t lóng phài tāi-piáu khì tsham-ka. 

雞僆仔的雞髻紅紅紅，
Ke-nuā-á ê ke-kuè âng-âng-âng, 

目睭光光光，
ba̍k-tsiu kng-kng-kng, 

講話真文理，
kóng-uē tsin bûn-lí, 

行路足淑女，
kiânn-lōo tsiok siok-lí, 

所有的雞仔就派伊去參加。
sóo-ū ê ke-á tō phài i khì tsham-ka.




預賽的時，
Ū-sài ê sî, 

百分之四十的評選委員選雞僆仔做第一名。
pah hun tsi sì-tsa̍p ê phîng-suán uí-uân suán ke-nuā-á tsò tē-it miâ. 

雞僆仔想欲得著閣較好的省籍，
Ke-nuā-á siūnn-beh tit--tio̍h koh khah hó ê síng-tsi̍k, 

伊請鵁鴒去問另外的委員，
i tshiánn ka-līng khì mn̄g līng-guā ê uí-uân, 

問in是按怎無投票予伊。
mn̄g in sī án-tsuánn bô tâu-phiò hōo i. 




羊仔講：「伊無角，無媠。」
Iûnn-á kóng: “I bô kak, bô suí.”

水牛講：「伊的跤爪分三叉，足䆀的。」
Tsuí-gû kóng: “I ê kha-jiáu hun sann tshe, tsiok bái--ê.”

豬仔講：「伊的尾仔傷濟毛，我毋選伊。」
Ti-á kóng: “I ê bué-á siunn tsē mn̂g, guá m̄ suán i.”

鹿仔講：「伊行路傷慢，頇顢。」
Lo̍k-á kóng: “I kiânn-lōo siunn bān, hân-bān.”

鴨仔講：「伊袂曉唱歌，無𠢕。」
Ah-á kóng: “I bē-hiáu tshiùnn-kua, bô gâu.”




決賽的時，
Kuat-sài ê sî, 

逐家看著雞僆仔的打扮：
ta̍k-ke khuànn-tio̍h ke-nuā-á ê tánn-pān: 

雞髻鉸做兩枝角，
ke-kuè ka tsò nn̄g ki kak, 

跤指頭仔賰兩叉，
kha-tsíng-thâu-á tshun nn̄g tshe, 

尾仔干焦一枝毛，
bué-á kan-na tsi̍t ki mn̂g, 

行路用走的，
kiânn-lōo īng tsáu--ê, 

唱歌鴨雄仔聲。
tshiùnn-kua ah-hîng-á siann. 

逐家攏喝講：「哎唷，哪會按呢？」
Ta̍k-ke lóng huah kóng: “Aih-ioh, ná ē án-ne?”




決賽的結果，
Kuat-sài ê kiat-kó, 

請你想看覓：雞僆仔會得著幾票？
tshiánn lí siūnn khuànn-māi: ke-nuā-á ē tit-tio̍h kuí phiò?




答案是：無半票。
Tap-àn sī: bô puànn phiò.




#天染#花園遊記
#Thian-jiám# hue-hn̂g iû-kì

五月，
Gōo--gue̍h, 

春天的尾仔，
tshun-thinn ê bué-á, 

天氣猶未真熱，
thinn-khì iáu-buē tsin jua̍h, 

空氣中有草仔和花的芳味。
khong-khì tiong ū tsháu-á hām hue ê phang-bī.




學校安排校外的教學活動，
Ha̍k-hāu an-pâi hāu-guā ê kàu-ha̍k ua̍h-tāng, 

老師𤆬阮去#大坑#的#天染#花園參觀，
lāu-su tshuā guán khì #Tuā-khenn# ê #Thian-jiám# hue-hn̂g tsham-kuan, 

而且安排一个予學生囡仔親手去染布的活動。
jî-tshiánn an-pâi tsi̍t ê hōo ha̍k-sing gín-á tshin-tshiú khì ní pòo ê ua̍h-tāng.




老師吩咐阮講：
Lāu-su huan-hù guán kóng: 

「逐家注意聽：
“Ta̍k-ke tsù-ì thiann: 

請恁共染布的葉仔囥佇白布的下跤，
Tshiánn lín kā ní pòo ê hio̍h-á khǹg tī pe̍h pòo ê ē-kha, 

紲落去才閣用石頭佇白布的頂懸硞。」
suà--lo̍h-khì tsiah koh īng tsio̍h-thâu tī pe̍h pòo ê tíng-kuân kho̍k.”




「逐家注意聽，」
“Ta̍k-ke tsù-ì thiann,” 

老師想欲閣交代其他的代誌，
Lāu-su siūnn-beh koh kau-tài kî-thann ê tāi-tsì, 

話都猶未講了咧，
uē to iáu-buē kóng liáu --leh, 

逐家已經等袂牢矣，
ta̍k-ke í-king tán bē tiâu --ah, 

相爭提石頭，
sio-tsenn the̍h tsio̍h-thâu, 

佇白布的頂懸開始硞。
tī pe̍h pòo ê tíng-kuân khai-sí kho̍k.




硞啊硞，
Kho̍k --ah kho̍k, 

過一斗久仔，
kuè tsi̍t-táu-kú-á, 

#阿玉#若發現新大陸仝款，
#A-gio̍k# nā huat-hiān sin-tāi-lio̍k kāng-khuán, 

歡喜甲大聲喝講：
huann-hí kah tuā-siann huah kóng: 

「恁看！恁看！我的布已經有
“Lín khuànn! Lín khuànn! Guá ê pòo í-king ū 

看著葉仔汁染的藍色矣！」
khuànn-tio̍h hio̍h-á tsiap ní ê nâ-sik --ah!”




#阿玲#講：
#A-lîng# kóng: 

「我的白布已經出現葉仔的形矣！」
“Guá ê pe̍h pòo í-king tshut-hiān hio̍h-á ê hîng --ah!”




#阿如#講：
#A-jû# kóng: 

「有影真趣味呢！白白布會當染出
“Ū-iánn tsin tshù-bī --neh! Pe̍h-pe̍h pòo ē-tàng ní tshut 

各種用樹葉仔排的花樣。」
kok-tsióng īng tshiū-hio̍h-á pâi ê hue-iūnn.”




硞！硞！硞！逐家硞甲當趣味的時，
Kho̍k! Kho̍k! Kho̍k! Ta̍k-ke kho̍k kah tng tshù-bī ê sî, 

佇隔壁擔仔咧畫蝶仔的查埔囡仔，
tī keh-piah tann-á teh uē ia̍h-á ê tsa-poo gín-á, 

走過來看，
tsáu kuè-lâi khuànn, 

無細膩共手裡的調色盤捙倒佇#阿玉#的布頂面。
bô-sè-jī kā tshiú--lí ê tiâu-sik-puânn tshia-tó tī #A-gio̍k# ê pòo tíng-bīn.




無一下仔久，
Bô tsi̍t-ē-á-kú, 

一塊真無簡單才染出藍色的布，
tsi̍t tè tsin bô kán-tan tsiah ní tshut nâ-sik ê pòo, 

煞變做五花十色、花貓貓的布。
suah piàn-tsò gōo-hue-tsa̍p-sik, hue-niau-niau ê pòo. 

#阿玉#氣怫怫，
#A-gio̍k# khì-phut-phut, 

強欲吼出來。
kiōng-beh háu --tshut-lâi. 

老師就緊另外提一塊布予#阿玉#，
Lāu-su tō kín līng-guā the̍h tsi̍t tè pòo hōo #A-gio̍k#, 

伊共#阿玉#幔咧講：「來來來！
i kā A-gio̍k mua --leh kóng: “Lâi lâi lâi! 

毋通吼！別人的布攏是一色爾爾，
M̄-thang háu! Pa̍t-lâng ê pòo lóng sī tsi̍t sik niā-niā,

干焦你的布是彩色的喔！」
kan-na lí ê pòo sī tshái-sik --ê --ooh!” 

#阿玉#聽著老師按呢講，
#A-gio̍k# thiann-tio̍h lāu-su án-ne kóng, 

就歹勢閣再受氣矣。
tō pháinn-sè koh-tsài siū-khì --ah.




老師閣講：
Lāu-su koh kóng: 

「恁每一个人，
“Lín muí tsi̍t ê lâng, 

就親像面頭前的白布仝款，
tō tshin-tshiūnn bīn-thâu-tsîng ê pe̍h pòo kāng-khuán, 

染著藍色，就會變成藍色的布；
ní-tio̍h nâ-sik, tō ē piàn-sîng nâ-sik ê pòo; 

染著紅色，就會變成紅色的布；
ní-tio̍h âng-sik, tō ē piàn-sîng âng-sik ê pòo; 

染著烏色，就會變成烏色的布；
ní-tio̍h oo-sik, tō ē piàn-sîng oo-sik ê pòo; 

染著雜色，就會變成雜色的布；」
ní-tio̍h tsa̍p-sik, tō ē piàn-sîng tsa̍p-sik ê pòo;”




老師猶未講煞，
Lāu-su iáu-buē kóng suah, 

#阿玉#就搶咧講：
#A-gio̍k# tō tshiúnn leh kóng: 

「老師，我知影，這是毋是
“Lāu-su, guá tsai-iánn, tse sī m̄ sī 

『近朱者赤，近墨者黑。』的意思？」
‘Kīn tsu --tsiá tshik, kīn bi̍k --tsiá hik.’ ê ì-sù?”




老師笑gī-gī講：「是啊！『膏著烏墨洗袂白。』
Lāu-su tshiò-gī-gī kóng: “Sī --ah！ ‘Kô-tio̍h oo-ba̍k sé bē pe̍h.’ 

今仔日，
kin-á-ji̍t, 

咱每一个人攏會使帶一條家己染的布轉去，
lán muí tsi̍t ê lâng lóng ē-sái tuà tsi̍t tiâu ka-kī ní ê pòo tńg--khì, 

上重要的是：咱嘛會當共今仔日
siōng tiōng-iàu--ê sī: Lán mā ē-tàng kā kin-á-ji̍t 

的故事帶轉去囥佇心內。」
ê kòo-sū tuà tńg--khì khǹg tī sim-lāi.”




今仔日是自由日
Kin-á-ji̍t sī tsū-iû ji̍t

#阿銘#、#阿麗#是一對兄妹仔，
#A-bîng#, #A-lē# sī tsi̍t tuì hiann-muē-á, 

in佮阿爸、阿母過著幸福、快樂的日子。
in kah a-pah, a-bú kuè tio̍h hīng-hok, khuài-lo̍k ê ji̍t-tsí.




人咧講：「身在福中不知福」，
Lâng teh kóng: “Sin tsāi hok tiong put ti hok”, 

真正是無毋著。
tsin-tsiànn sī bô m̄-tio̍h. 

#阿銘#佮#阿麗#這對兄妹仔，
#A-bîng# kah #A-lē# tsit tuì hiann-muē-á, 

生做是真古錐，
senn-tsò sī tsin kóo-tsui, 

想法嘛真天真。
siūnn-huat mā tsin thian-tsin. 

In毋但無感覺家己有偌幸福，
In m̄-nā bô kám-kak ka-kī ū guā hīng-hok, 

顛倒感覺做囡仔真歹命，
tian-tò kám-kak tsò gín-á tsin pháinn-miā, 

受真濟束縛。
siū tsin tsē sok-pa̍k.




有一日，
Ū tsi̍t ji̍t, 

#阿銘#共#阿麗#講：
#A-bîng# kā #A-lē# kóng: 

「咱兩个是囡仔，
“Lán nn̄g ê sī gín-á, 

做啥物代誌攏予大人管！
tsò siánn-mih tāi-tsì lóng hōo tuā-lâng kuán! 

實在有夠無自由！」
Si̍t-tsāi ū-kàu bô tsū-iû!”




#阿麗#講：
#A-lē# kóng: 

「著啊！像昨下晡我想欲食四秀仔，
“Tio̍h --ah! Tshiūnn tsa ē-poo guá siūnn-beh tsia̍h sì-siù-á, 

阿母就喝講：
a-bú tō huah kóng: 

『四秀仔毋通食傷濟，
‘Sì-siù-á m̄-thang tsia̍h siunn tsē, 

正頓會食袂落去！』」
tsiànn-tǹg ē tsia̍h bē lo̍h--khì!’”




#阿銘#講：
#A-bîng# kóng: 

「我嘛是仝款！頂禮拜放學轉來，
“Guá mā sī kāng-khuán! Tíng lé-pài pàng-o̍h tńg--lâi, 

我咧看電視，
guá teh khuànn tiān-sī,

阿爸就講：
a-pah tō kóng: 

『莫閣看電視矣！
‘Mài koh khuànn tiān-sī --ah! 

功課較緊去寫寫咧！』
Kong-khò khah kín khì siá-siá --leh!’ 

害我看袂著好看的節目。」
Hāi guá khuànn bē tio̍h hó-khuànn ê tsiat-bo̍k.”




#阿麗#講：
#A-lē# kóng: 

「哎！這也袂使，彼也袂使，
“Aih! Tse iā bē-sái, he iā bē-sái, 

生活有夠無趣味的！」
sing-ua̍h ū-kàu bô tshù-bī --ê!”




#阿銘#講：
#A-bîng# kóng: 

「抑無，咱來去佮阿爸、阿母參詳看覓，
“Ia̍h-bô, lán lâi-khì kah a-pah, a-bú tsham-siông khuànn-māi, 

是毋是會使莫閣共咱管遐濟，
sī m̄ sī ē-sái mài koh kā lán kuán hiah tsē, 

予咱會當過自由的日子！」
hōo lán ē-tàng kuè tsū-iû ê ji̍t-tsí!”




兩个兄妹仔去揣阿爸佮阿母參詳。
Nn̄g ê hiann-muē-á khì tshuē a-pah kah a-bú tsham-siông. 

阿爸佮阿母聽了後，
A-pah kah a-bú thiann liáu āu, 

兩个人參詳半晡，
nn̄g ê lâng tsham-siông puànn-poo, 

到尾想出一个計智。
kàu-bué siūnn-tshut tsi̍t ê kè-tì.




阿爸講：
A-pah kóng: 

「好啊！明仔載是禮拜，
“Hó --ah! Bîn-á-tsài sī lé-pài, 

咱就共伊訂做『自由日』！
lán tō kā i tīng-tsò ‘Tsū-iû-ji̍t’! 

咱逐个來試看自由是啥物滋味？」
Lán ta̍k ê lâi tshì khuànn tsū-iû sī siánn-mih tsu-bī?”




阿母紲落去講：
A-bú suà-lo̍h-khì kóng: 

「好啊！明仔載是『自由日』，
“Hó --ah! Bîn-á-tsài sī ‘Tsū-iû-ji̍t’, 

咱逐个攏會使做家己想欲做的代誌，
lán ta̍k ê lóng ē-sái tsò ka-kī siūnn-beh tsò ê tāi-tsì, 

無想欲做的代誌，
bô siūnn-beh tsò ê tāi-tsì, 

若無人會當勉強咱去做！」
ná bô lâng ē-tàng bián-kióng lán khì tsò!”




兩个兄妹仔聽著阿爸佮阿母已經答應矣，
Nn̄g ê hiann-muē-á thiann-tio̍h a-pah kah a-bú í-king tah-ìng --ah, 

歡喜甲喙笑目笑，
huann-hí kah tshuì-tshiò-ba̍k-tshiò, 

開始拍算明仔載欲做啥物代誌：
khai-sí phah-sǹg bîn-á-tsài beh tsò siánn-mih tāi-tsì: 

「我欲食誠濟的四秀仔！」
“Guá beh tsia̍h tsiânn tsē ê sì-siù-á!”

「我欲看電視！」
“Guá beh khuànn tiān-sī!”

「我欲睏甲晏晏晏才起來！」
“Guá beh khùn kah uànn-uànn-uànn tsiah khí-lâi!”




「我嘛是！」......
“Guá mā sī!”...... 

兩个人你一句我一句，講甲笑咍咍，
Nn̄g ê lâng lí tsi̍t kù guá tsi̍t kù, kóng kah tshiò-hai-hai, 

連做夢嘛咧笑。
liân tsò-bāng mā teh tshiò.




#阿銘#目睭一擘開，
#A-bîng# ba̍k-tsiu tsi̍t peh-khui, 

就講：「今仔日無人來叫咱兩个愛較早起來！
tō kóng: “Kin-á-ji̍t bô lâng lâi kiò lán nn̄g ê ài khah tsá khí-lâi! 

誠讚！」
Tsiânn tsán!”




#阿麗#講：「是啊！今仔日是自由日，
#A-lē# kóng: “Sī --ah! Kin-á-ji̍t sī Tsū-iû-ji̍t, 

我嘛睏甲足飽的；
guá mā khùn kah tsiok pá--ê; 

毋過這馬我的腹肚足枵的，
m̄-koh tsit-má guá ê pak-tóo tsiok iau--ê, 

想欲食早頓。」
siūnn-beh tsia̍h tsá-tǹg.”




#阿銘#講：
#A-bîng# kóng: 

「我嘛是，咱緊去灶跤，
“Guá mā sī, lán kín khì tsàu-kha, 

揣看有啥物好食的物件無。」
tshuē khuànn ū siánn-mih hó-tsia̍h ê mi̍h-kiānn --bô.”




兩个兄妹仔相招來到灶跤，
Nn̄g ê hiann-muē-á sio-tsio lâi-kàu tsàu-kha, 

發現桌頂無半項物件。
huat-hiān toh-tíng bô puànn hāng mi̍h-kiānn.




#阿麗#講：「桌頂哪會無早頓？」
#A-lē# kóng: “Toh-tíng ná ē bô tsá-tǹg?”




#阿銘#講：「敢會是阿母收入去冰箱囥？」
#A-bîng# kóng: “Kám ē sī a-bú siu ji̍p-khì ping-siunn khǹg?”




#阿麗#講：「咱緊來去揣看覓咧。」
#A-lē# kóng: “Lán kín lâi-khì tshuē khuànn-māi--leh. ”




哪會知影拍開冰箱揣半晡，
Ná ē tsai-iánn phah-khui ping-siunn tshuē puànn-poo, 

嘛無揣著會當食的物件，
mā bô tshuē-tio̍h ē-tàng tsia̍h--ê mi̍h-kiānn, 

#阿銘#講：
#A-bîng# kóng: 

「奇怪！阿母共早頓收去佗位？
“Kî-kuài! A-bú kā tsá-tǹg siu khì tó-uī? 

咱來去問看覓咧！」
Lán lâi-khì mn̄g khuànn-māi --leh!”




兄妹仔兩人走去揣阿母，
Hiann-muē-á nn̄g lâng tsáu khì tshuē a-bú, 

看著阿母，
khuànn-tio̍h a-bú, 

#阿麗#就問講：「阿母！早頓囥佇佗位？」
#A-lē# tō mn̄g kóng: “A-bú! Tsá-tǹg khǹg tī tó-uī?”




阿母講：「早頓喔！早就食了矣！」
A-bú kóng: “Tsá-tǹg --ooh! Tsá tō tsia̍h liáu --ah!”




#阿銘#講：「阿母，你閣攢予阮食嘛！」
#A-bîng# kóng: “A-bú, lí koh tshuân hōo guán tsia̍h --mah!”




阿母講：「真歹勢，我閣有誠濟代誌愛做，
A-bú kóng: “Tsin pháinn-sè, guá koh ū tsiânn tsē tāi-tsì ài tsò, 

無時間攢，
bô sî-kan tshuân, 

今仔日是自由日，
kin-á-ji̍t sī Tsū-iû-ji̍t, 

恁愛家己想辦法！」
lín ài ka-kī siūnn pān-huat!”




兩个兄妹仔想無辦法，只好枵腹肚。
Nn̄g ê hiann-muē-á siūnn bô pān-huat, tsí-hó iau-pak-tóo.




#阿麗#講：「阿兄！今仔日電視有好看的節目，
#A-lē# kóng: “A-hiann! Kin-á-ji̍t tiān-sī ū hó-khuànn ê tsiat-bo̍k, 

咱來去看電視，
lán lâi-khì khuànn tiān-sī, 

較袂想著腹肚枵！」
khah bē siūnn-tio̍h pak-tóo-iau!”




兩个兄妹仔就轉電視來看。
Nn̄g ê hiann-muē-á tō tsuán tiān-sī lâi khuànn. 

毋過誠奇怪，
M̄-koh tsiânn kî-kuài, 

本來好看的節目，
pún-lâi hó-khuànn ê tsiat-bo̍k, 

因為腹肚枵的關係，
in-uī pak-tóo-iau ê kuan-hē, 

腹肚ku-ku叫，
pak-tóo ku-ku-kiò, 

按怎看嘛看袂落去！
án-tsuánn khuànn mā khuànn bē lo̍h-khì!




無偌久，
Bô guā kú, 

in看著阿爸欲出去，
in khuànn-tio̍h a-pah beh tshut--khì, 

兩兄妹仔傱過去共阿爸講：
nn̄g hiann-muē-á tsông--kuè-khì kā a-pah kóng: 

「阿爸！今仔日是禮拜，
“A-pah! Kin-á-ji̍t sī lé-pài, 

你𤆬阮去外口𨑨迌嘛！」 
lí tshuā guán khì guā-kháu tshit-thô --mah!”




阿爸講：
A-pah kóng: 

「真失禮！我佮朋友約好矣，
“Tsin sit-lé! Guá kah pîng-iú iok hó --ah, 

欲去揣朋友開講，
beh khì tshuē pîng-iú khai-káng, 

無時間通𤆬恁去𨑨迌！」
bô sî-kan thang tshuā lín khì tshit-thô!”




聽著阿爸的話，
Thiann-tio̍h a-pah ê uē, 

兩兄妹仔真失望，
nn̄g hiann-muē-á tsin sit-bōng, 

嘛無法度，
mā bô-huat-tōo, 

因為今仔日是自由日，
in-uī kin-á-ji̍t sī Tsū-iû-ji̍t, 

無法度叫阿爸一定愛𤆬in出去！
bô-huat-tōo kiò a-pah it-tīng ài tshuā in tshut-khì!




這个時陣，
Tsit ê sî-tsūn, 

兩个兄妹仔已經擋袂牢矣，
nn̄g ê hiann-muē-á í-king tòng bē tiâu --ah, 

開始大聲哭。
khai-sí tuā-siann khàu.




阿爸感覺足奇怪，
A-pah kám-kak tsiok kî-kuài, 

問in兩个講：「今仔日是自由日，
mn̄g in nn̄g ê kóng: “Kin-á-ji̍t sī Tsū-iû-ji̍t,

攏無人管恁，
lóng bô lâng kuán --lín,

恁應該愛歡喜才著，
lín ing-kai ài huann-hí tsiah tio̍h,

哪會顛倒咧哭咧？」
ná ē tian-tò teh khàu --leh?”




兩个兄妹仔那搖頭那講：
Nn̄g ê hiann-muē-á ná iô-thâu ná kóng:

「阿爸！無人管的日子真艱苦過，
“A-pah! Bô lâng kuán ê ji̍t-tsí tsin kan-khóo kuè,

阮猶是較愛過以前的日子，
guán iáu sī khah ài kuè í-tsîng ê ji̍t-tsí,

阮知影毋著矣啦！」
guán tsai-iánn m̄-tio̍h --ah --lah!”

