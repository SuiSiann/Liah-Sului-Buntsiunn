604 《大頭仔明－新竹市國民小學閩南語教材第六冊》

一、買花燈
It, Bé hue-ting

老板：
Lāu-pán: 

你想欲買啥物？
Lí siūnn-beh bé siánn-mih?

阿明：
A-bîng: 

我欲買花燈。
Guá beh bé hue-ting.

老板：
Lāu-pán: 

你家己看，
Lí ka-kī khuànn, 

看佮意佗一个。
khuànn kah-ì tó tsi̍t ê.

阿明：
A-bîng: 

彼个紅色的花燈愛偌濟錢？
Hit ê âng-sik ê hue-ting ài guā tsē tsînn?

老板：
Lāu-pán: 

一个一百箍。
Tsi̍t ê tsi̍t-pah khoo.

阿明：
A-bîng: 

遐爾貴喔！
Hiah-nī kuì --ooh!

二、啥人的狗
Jī, Siánn-lâng ê káu

阿伯：
A-peh: 

這隻狗是啥人的？
Tsit tsiah káu sī siánn-lâng--ê.

阿明：
A-bîng: 

是我的。
Sī guá ê.

阿伯：
A-peh: 

看起來足古錐的。
Khuànn--khí-lâi tsiok kóo-tsui --ê.

阿明：
A-bîng: 

多謝！
To-siā!

阿伯：
A-peh: 

我會使摸一下無？
Guá ē-sái bong --tsi̍t-ē --bô?

阿明：
A-bîng: 

你愛細膩。
Lí ài sè-jī.

三、看相片
Sann, Khuànn siòng-phìnn

人客：
Lâng-kheh: 

這張相片是啥人翕的？ 
Tsit tiunn siòng-phìnn sī siánn-lâng hip --ê?

阿明：
A-bîng: 

是阮媽媽翕的。
Sī guán má-mah hip --ê.

人客：
Lâng-kheh: 

佇佗位翕的。
Tī tó-uī hip --ê.

阿明：
A-bîng: 

佇海邊翕的。
Tī hái-pinn hip --ê.

人客：
Lâng-kheh: 

恁去遐創啥物？
Lín khì hia tshòng siánn-mih?

阿明：
A-bîng: 

阮去遐放風吹。
Guán khì hia pàng hong-tshue.

四、問路
Sì, Mn̄g-lōo

路人：
Lōo-lâng: 

請問車頭佇佗位？
Tshiánn-mn̄g tshia-thâu tī tó-uī?

阿明：
A-bîng: 

較去遐就是矣。
Khah khì hia tō sī --ah.

路人：
Lōo-lâng: 

你𤆬我來去好無？
Lí tshuā guá lâi-khì hó --bô?

阿明：
A-bîng: 

我袂當𤆬你去。
Guá bē-tàng tshuā lí khì.

路人：
Lōo-lâng: 

為啥物？
Uī siánn-mih?

五、果子
Gōo, Kué-tsí

老板：
Láu-pán: 

弟弟，
ti--tih, 

你敢知影這是啥物？
lí kám tsai-iánn tse sī siánn-mih?

阿明：
A-bîng: 

我知啊！
Guá tsai --ah! 

這是弓蕉。
Tse sī king-tsio.

老板：
Láu-pán: 

這是啥物？
Tse sī siánn-mih?

阿明：
A-bîng: 

這是王梨。
Tse sī ông-lâi.

老板：
Láu-pán: 

這咧？
Tse --leh?

阿明：
A-bîng: 

這是大粒的王梨。
Tse sī tuā lia̍p ê ông-lâi.

老板：
Láu-pán: 

毋是啦！
M̄ sī --lah! 

這是榴槤。
Tse sī liû-liân.

六、去予人請
La̍k, Khì hōo lâng tshiánn

姑婆：
Koo-pô: 

阿明，
A-bîng, 

你嘛來予人請喔？
lí mā lâi hōo lâng tshiánn --ooh?

阿明：
A-bîng: 

著啊，
Tio̍h --ah, 

我佮阿媽做伙來的。
guá kah a-má tsò-hué lâi --ê.

姑婆：
Koo-pô: 

食飽來阮兜坐坐咧。
Tsia̍h-pá lâi guán tau tsē-tsē --leh.

阿明：
A-bîng: 

恁兜佇佗位？
Lín tau tī tó-uī?

姑婆：
Koo-pô: 

較去遐就是矣。
Khah khì hia tō sī --ah.

