721 粒積

拄開始學閩南語的時，
Tú khai-sí o̍h Bân-lâm-gí ê sî, 

聽#一#位講師講：
thiann #tsi̍t# uī káng-su kóng: 

「粒積」這个詞誠心適，
“lia̍p-tsik” tsit ê sû tsiânn sim-sik, 

予人照字面就會當了解是#一#粒#一#粒慢慢仔累積的。
hōo lâng tsiàu jī-bīn tō ē-tàng liáu-kái sī #tsi̍t# lia̍p #tsi̍t# lia̍p bān-bān-á luí-tsik --ê. 

自彼陣開始，
Tsū hit-tsūn khai-sí, 

「粒積」兩字就深深刻佇我的心肝穎仔，
“lia̍p-tsik” nn̄g jī tō tshim-tshim khik tī guá ê sim-kuann-ínn-á, 

我嘛斟酌咧體會生活經驗佮伊的關聯。
guá mā tsim-tsiok teh thé-huē sing-ua̍h king-giām kah i ê kuan-liân.

細漢聽人講「#百萬#富翁」，
Sè-hàn thiann lâng kóng “#Pah-bān# hù-ong”, 

佇往過若有#一百萬#就是人人欣羨的好額人，
tī íng-kuè nā ū #tsi̍t-pah-bān# tō sī lâng-lâng him-siān ê hó-gia̍h-lâng, 

所以這个數字就成做我大學出業以後的目標。
sóo-í tsit ê sòo-jī tō tsiânn-tsò guá tāi-ha̍k tshut-gia̍p í-āu ê bo̍k-piau. 

彼時月給干焦#兩萬#捅箍爾，
Hit-sî gue̍h-kip kan-na #nn̄g-bān# thóng khoo niā, 

我儉腸凹肚，
guá khiām-tn̂g-neh-tōo,

沓沓仔粒積，
ta̍uh-ta̍uh-á lia̍p-tsik, 

#三#年後佮自底的私奇鬥起來就有#一百萬#矣。
#sann# nî āu kah tsū-té ê sai-khia tàu --khí-lâi tō ū #tsi̍t-pah-bān# --ah. 

到甲結婚生囝，
Kàu kah kiat-hun senn-kiánn, 

看著拄出世的紅嬰仔遮爾幼茈閣規身軀軟荍荍，
khuànn-tio̍h tú tshut-sì ê âng-enn-á tsiah-nī iù-tsínn koh kui-sin-khu nńg-siô-siô,

「In愛底時才育會大漢咧？」
“In ài tī-sî tsiah io ē tuā-hàn --leh?” 

阿妗安搭我講：
A-kīm an-tah guá kóng: 

「便若#一#个寒、
“Piān-nā #tsi̍t# ê kuânn, 

#一#个熱就過矣！」
#tsi̍t# ê jua̍h tō kuè --ah!” 

我戇戇仔育、
Guá gōng-gōng-á io, 

戇戇仔飼，
gōng-gōng-á tshī, 

#一#工過#一#工、
#tsi̍t# kang kuè #tsi̍t# kang, 

#一#冬過#一#冬，
#tsi̍t# tang kuè #tsi̍t# tang, 

真正一目𥍉仔，
tsin-tsiànn tsi̍t-ba̍k-nih-á, 

in攏已經大人大種矣，
in lóng í-king tuā-lâng-tuā-tsíng --ah, 

毋免我煩惱in會枵抑是會寒袂！
m̄-bián guá huân-ló in ē iau ia̍h-sī ē kuânn --bē!

囡仔離跤手矣，
Gín-á lī kha-tshiú --ah, 

當想欲走揣家己生活第二春的時，
tng siūnn-beh tsáu-tshuē ka-kī sing-ua̍h tē-jī tshun ê sî, 

無疑悟煞熟似著母語界的朋友，
bô-gî-ngōo suah si̍k-sāi tio̍h bú-gí kài ê pîng-iú, 

就按呢開始學我的母語。
tsiū-án-ne khai-sí o̍h guá ê bú-gí. 

為著欲共喙裡講的話用文字表達出來，
Ūi-tio̍h beh kā tshùi--lí kóng ê uē iōng bûn-jī piáu-ta̍t --tshut-lâi, 

我拚勢練字音字形。
guá piànn-sè liān jī-im jī-hîng. 

頭起先成績無蓋好，
Thâu-khí-sing sîng-tsik bô kài hó, 

毋過我拍斷手骨顛倒勇，
m̄-koh guá phah-tn̄g tshiú-kut tian-tò ióng, 

閣較綿爛學習佮吸收。
koh khah mî-nuā ha̍k-si̍p kah khip-siu. 

這幾年來，
Tsit kúi nî lâi, 

毋但學著新詞，
m̄-nā o̍h-tio̍h sin sû, 

嘛共濟濟序大人捌講、
mā kā tsē-tsē sī-tuā-lâng bat kóng, 

又閣強欲無去的字詞抾轉來。
iū-koh kiōng-beh bô--khì ê jī-sû khioh --tńg-lâi. 

彼種心情袂輸是拄著幾若年無看見的老朋友遐爾仔激動、
Hit tsióng sim-tsîng bē-su sī tú-tio̍h kúi-nā nî bô khuànn--kìnn ê lāu pîng-iú hiah-nī-á kik-tōng, 

感動，
kám-tōng, 

當然我的詞庫嘛那疊那濟那滇。
tong-jiân guá ê sû-khòo mā ná tha̍h ná tsē ná tīnn. 

舊年得著全國語文競賽閩南語音字社會組頭名的時，
Kū-nî tit-tio̍h tsuân-kok gí-bûn kìng-sài Bân-lâm-gí im jī siā-huē-tsoo thâu-miâ ê sî, 

朋友問我是按怎練的？
pîng-iú mn̄g guá sī án-tsuánn liān --ê? 

我講就是「粒積」兩字爾爾。
Guá kóng tō sī “lia̍p-tsik” nn̄g jī niā-niā. 

閣翻頭想看覓，
Koh huan-thâu siūnn khuànn-māi, 

敢通事事攏粒積？
kám thang sū-sū lóng lia̍p-tsik? 

我捌共對翁婿的不滿一點一滴攏囥佇心肝內，
Guá bat kā tùi ang-sài ê put-buán tsit-tiám-tsi̍t-tih lóng khǹg tī sim-kuann-lāi, 

有一日已經粒積到接載袂牢矣，
ū tsi̍t ji̍t í-king lia̍p-tsik kàu tsih-tsài bē tiâu --ah, 

我就若火山爆發起性地參伊冤家。
guá tō ná hué-suann po̍k-huat khí-sìng-tē tsham i uan-ke. 

尾後家己真後悔，
Bué-āu ka-kī tsin hiō-hué, 

嘛才體會著䆀的情緒和習慣實在毋通粒積，
mā tsiah thé-huē tio̍h bái ê tsîng-sū hām si̍p-kuàn si̍t-tsāi m̄-thang lia̍p-tsik, 

若有不滿就應該隨講清楚才著啊！
nā ū put-buán tō ing-kai suî kóng tshing-tshó tsiah tio̍h --ah!

讀高中的時，
Tha̍k ko-tiong ê sî, 

校長定定講：
hāu-tiúnn tiānn-tiānn kóng: 

「零星布仔會使敆做媠衫，
“Lân-san pòo-á ē-sái kap-tsò súi sann, 

零星時間會使完成美夢。」
lân-san sî-kan ē-sái uân-sîng bí bāng.” 

來勉勵阮愛共零星時間窮來用。
Lâi bián-lē guán ài kā lân-san sî-kan khîng lâi iōng. 

我一直無放袂記得。
Guá it-ti̍t bô pàng bē-kì-tit. 

無論啥物時陣、
Bô-lūn siánn-mih sî-tsūn, 

無論任何智識，
bô-lūn jīm-hô tì-sik, 

我攏會照起工學習佮粒積，
guá lóng ē tsiàu-khí-kang ha̍k-si̍p kah lia̍p-tsik, 

成就飽滇實櫼的內才。
sîng-tsiū pá-tīnn tsa̍t-tsinn ê lāi-tsâi.

