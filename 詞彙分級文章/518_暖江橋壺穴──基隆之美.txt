518 暖江橋壺穴──基隆之美

「暖江橋壺穴——基隆之美」
“Luán-kang-kiô ôo-hia̍t── Ke-lâng tsi bí”




基隆河的水頭是佇臺北縣平溪鄉的菁桐山，
Ke-lâng-hô ê tsuí-thâu sī tī Tâi-pak-kuān Pîng-khe-hiong ê Tshinn-tông-suann,

伊流過三貂嶺、八堵、汐止佮南港，
i lâu-kuè Sam-tiau-niá, Peh-tóo, Si̍k-tsí kah Lâm-káng, 

佇干豆附近佮新店溪、大嵙陷溪合做淡水河，
tī Kan-tāu hù-kīn kah Sin-tiàm-khe, Tuā-khoo-hām-khe ha̍p-tsò Tām-tsuí-hô, 

流入大海，
lâu ji̍p tuā-hái, 

全長大約86公里，
tsuân tn̂g tāi-iok 86 kong-lí, 

流域的面積有 491平方公里。
liû-hi̍k ê bīn-tsik ū 491 pîng-hong kong-lí. 

當伊流過瑞芳來到暖暖這箍圍仔的時，
Tng i lâu-kuè Suī-hong lâi-kàu Luán-luán tsit-khoo-uî-á ê sî, 

因為溪底的石頭，
in-uī khe-té ê tsio̍h-thâu, 

經過久年的風吹、日曝佮雨淋，
king-kuè kú nî ê hong tshue, ji̍t pha̍k kah hōo lâm, 

閣不時有大水咧沖，
koh put-sî ū tuā-tsuí teh tshiâng, 

造成水路的兩爿佮浮出水面的石頭頂，
tsō-sîng tsuí-lōo ê nn̄g-pîng kah phû tshut tsuí-bīn ê tsio̍h-thâu-tíng, 

滿四界攏是圓形抑是草橄欖形的壺穴。
muá-sì-kè lóng sī înn-hîng ia̍h-sī tshó-kan-ná-hîng ê ôo-hia̍t. 

這款景緻，
Tsit khuán kíng-tì, 

雖然臺灣真濟所在攏有，
sui-jiân Tâi-uân tsin tsē sóo-tsāi lóng ū, 

毋過，
m̄-koh, 

猶是雞籠暖江橋遮的壺穴上蓋濟閣上蓋媠。
iáu sī Ke-lâng Luán-kang-kiô tsia ê ôo-hia̍t siōng-kài tsē koh siōng-kài suí. 




壺穴在地人號做「石面桶」、「金面桶」抑是「石酒窟仔」；
Ôo-hia̍t tsāi-tē-lâng hō-tsò “Tsio̍h bīn-tháng”, “Kim bīn-tháng” ia̍h-sī “Tsio̍h tsiú-khut-á”; 

形狀大概分做三款：
hîng-tsōng tāi-khài hun-tsò sann khuán: 

頭一款是上單純的，
thâu tsi̍t khuán sī siōng tan-sûn--ê, 

隨个仔隨个面桶是獨立存在的；
suî-ê-á suî-ê bīn-tháng sī to̍k-li̍p tsûn-tsāi--ê; 

第二款是複合式的，
tē-jī khuán sī ho̍k-ha̍p-sik--ê, 

幾若个面桶合做伙；
kuí-nā ê bīn-tháng ha̍p tsò-hué; 

啊若第三款是大面桶內底包細面桶，
ah nā tē-sann khuán sī tuā bīn-tháng lāi-té pau sè bīn-tháng, 

當然形狀是攏無啥仝款；
tong-jiân hîng-tsōng sī lóng bô siánn kāng-khuán; 

橫直就是五花十色攏總有就著啦！
huâinn-ti̍t tō sī gōo-hue-tsa̍p-sik lóng-tsóng ū tō tio̍h --lah!




暖江橋遮離八堵火車頭無偌遠，
Luán-kang-kiô tsia lī Peh-tóo hué-tshia-thâu bô guā hn̄g, 

風景真媠，
hong-kíng tsin suí, 

橋跤的水嘛誠清氣，
kiô-kha ê tsuí mā tsiânn tshing-khì, 

有真濟鳥隻會來遮討食。
ū tsin tsē tsiáu-tsiah ē lâi tsia thó-tsia̍h.

來北部若無來到這位行踏一下，
Lâi pak-pōo nā bô lâi-kàu tsit uī kiânn-ta̍h --tsi̍t-ē, 

是會#『虧很大』#喔！
sī ē #『虧很大』# --ooh!

