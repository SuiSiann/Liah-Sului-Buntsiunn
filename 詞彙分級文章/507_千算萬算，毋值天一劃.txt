507 千算萬算，毋值天一劃

不時有人會問我講，
Put-sî ū lâng ē mn̄g guá kóng, 

華語的#『人定勝天』#，
Huâ-gí ê #‘人定勝天’#, 

咱臺語是欲按怎講較對同，
lán Tâi-gí sī beh án-tsuánn kóng khah tuì-tâng, 

我就定定會共in應講：
guá tō tiānn-tiānn ē kā in ìn kóng: 

生活佮文化背景無仝款，
sing-ua̍h kah bûn-huà puē-kíng bô kāng-khuán, 

無一定攏有真合軀的對照詞；
bô it-tīng lóng ū tsin ha̍h-su ê tuì-tsiàu-sû; 

親像咱真普通的詞「結拜」，
tshin-tshiūnn lán tsin phóo-thong ê sû “kiat-pài”, 

嘛無真合軀的「英語」詞。
mā bô tsin ha̍h-su ê “Ing-gí” sû. 

我嘛會共in講起咱臺灣人的祖先比較較過謙，
Guá mā ē kā in kóng-khí lán Tâi-uân-lâng ê tsóo-sian pí-kàu khah kòo-khiam, 

無彼款文化，
bô hit khuánn bûn-huà, 

毋敢想欲贏過天，
m̄ kánn siūnn-beh iânn kuè thinn, 

顛倒是講：
tian-tò sī kóng: 

「千算萬算，
“Tshian sǹg bān sǹg, 

毋值天一劃。」
m̄-ta̍t thinn tsi̍t ue̍h.”




1854年（清，咸豐4年）臺南府城的天公廟拄起好的時，
1854 nî (tshing, Hâm-hong 4 nî) Tâi-lâm Hú-siânn ê Thinn-kong-biō tú khí hó ê sî, 

就佇大殿的正中央面頂掛一塊大大的柴匾，
tō tī tuā-tiān ê tsiànn tiong-ng bīn-tíng kuà tsi̍t tè tuā-tuā ê tshâ pián, 

面頂干焦寫一字「一」字，
bīn-tíng kan-na siá tsi̍t jī “tsi̍t” jī, 

這塊真出名的「一字匾」，
tsit tè tsin tshut-miâ ê “tsi̍t jī pián”, 

聽講就是表示「千算萬算，毋值天一劃」的意思。
thiann-kóng tō sī piáu-sī “Tshian sǹg bān sǹg, m̄-ta̍t thinn tsi̍t ue̍h” ê ì-sù.




「天」是啥？
“Thinn” sī siánn? 

應該就是「大自然的力量」。
Ing-kai tō sī “Tāi-tsū-jiân ê li̍k-liōng.” 

也就是講「咱人的力量是有限的，
Iā tō sī kóng “Lán lâng ê li̍k-liōng sī iú-hān--ê, 

是無法度佮大自然相對敵的」。
sī bô-huat-tōo kah tāi-tsū-jiân sio tuì-ti̍k--ê.” 

咱臺灣現此時的自然環境，
Lán Tâi-uân hiān-tshú-sî ê tsū-jiân khuân-kíng, 

是經過規千萬年的變遷所形成的，
sī king-kuè kui tshing-bān nî ê piàn-tshian sóo hîng-sîng--ê, 

尤其咱臺灣厚地動是通人知的，
iû-kî lán Tâi-uân kāu tē-tāng sī thong lâng tsai--ê, 

咱若傷過假𠢕，
lán nā siunn kuè ké-gâu, 

想欲贏過「天」，
siūnn-beh iânn kuè “thinn”, 

緊早慢一定會食著羹。
kín-tsá-bān it-tīng ē tsia̍h-tio̍h kenn.




歐美的社會嘛有咧講：
Au bí ê siā-huē mā ū teh kóng: 

「所有有可能會脫箠的代誌，
“Sóo-ū ū khó-lîng ē thut-tshuê ê tāi-tsì, 

緊早慢一定會脫箠。」
kín-tsá-bān it-tīng ē thut-tshuê.” 

#（Anything that can go wrong will go wrong）#。
#(Anything that can go wrong will go wrong)#. 

這就是有名的「#莫非#定律#（Murphy's Law）#」；
Tse tō sī ū-miâ ê “#莫非# tīng-lu̍t #(Murphy's Law)#”; 

有人講以日本人做代誌的頂真佮謹慎，
ū lâng kóng í Ji̍t-pún-lâng tsò tāi-tsì ê tíng-tsin kah kín-sīn,

拄著2011年311大地動、大海漲佮核能發電廠的大災厄，
tú-tio̍h 2011 nî 311 tuā tē-tāng, tuā hái-tiòng kah hi̍k-lîng huat-tiān-tshiúnn ê tuā tsai-eh, 

日本人嘛是無法伊，
Ji̍t-pún-lâng mā sī bô-huat i, 

就是一个現拄現的例。
tō sī tsi̍t ê hiān-tú-hiān ê lē.

