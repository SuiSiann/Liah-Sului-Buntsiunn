6 磅米芳

「欲磅矣！」聽著這句話，
“Beh pōng --ah!” thiann-tio̍h tsit kù uē, 

囡仔人耳空隨掩起來，
gín-á-lâng hīnn-khang suî am --khí-lâi, 

等phòng一聲煞，
tán phòng tsi̍t siann suah, 

隨閣倚過去看，
suî koh uá kuè-khì khuànn, 

彼是一種期待、一種歡喜、一種幸福的感覺。
he sī tsi̍t tsióng kî-thāi, tsi̍t tsióng huann-hí, tsi̍t tsióng hīng-hok ê kám-kak.




毋知你敢有食過米芳？
M̄ tsai lí kám ū tsia̍h-kuè bí-phang? 

毋是彼種店仔買會著，
M̄ sī hit tsióng tiàm-á bé ē tio̍h, 

食著𠕇芳𠕇芳彼種，
tsia̍h tio̍h tīng-phang-tīng-phang hit tsióng, 

是彼種現磅起來，
sī hit tsióng hiān pōng --khí-lâi, 

燒燒脆脆閣甜甜彼種。
sio-sio-tshè-tshè koh tinn-tinn hit tsióng. 

佇民國五、六十年代，
Tī bîn-kok gōo, la̍k-tsa̍p nî-tāi, 

真濟囡仔人無啥物四秀仔通食，
tsin tsē gín-á-lâng bô siánn-mih sì-siù-á thang tsia̍h, 

三頓食會飽就偷笑矣。
sann-tǹg tsia̍h ē pá tō thau-tshiò --ah. 

除非是過年，
Tû-hui sī kuè-nî, 

平常時根本毋敢想欲食糖仔餅，
pîng-siông-sî kin-pún m̄ kánn siūnn-beh tsia̍h thn̂g-á-piánn, 

所以見若聽著有人咧喝：「磅米芳的來矣。」
sóo-í kiàn-nā thiann-tio̍h ū lâng teh huah:“Pōng bí-phang--ê lâi --ah.” 

規陣囡仔就歡喜甲。
Kui-tīn gín-á tō huann-hí kah. 

阿母看囡仔遮爾歡喜，
A-bú khuànn gín-á tsiah-nī huann-hí, 

想講平常時嘛毋捌提錢予囡仔買糖仔食，
siūnn-kóng pîng-siông-sî mā m̄ bat the̍h tsînn hōo gín-á bé thn̂g-á tsia̍h, 

這時陣實在毋甘予囡仔失望，
tsit-sî-tsūn si̍t-tsāi m̄-kam hōo gín-á sit-bōng, 

總是會予阮提空的牛奶罐仔貯一管米，
tsóng--sī ē hōo guán the̍h khang--ê gû-ling kuàn-á té tsi̍t kńg bí, 

去磅米芳遐排隊。
khì pōng-bí-phang hia pâi-tuī.




長長一排等欲磅的罐仔排佇塗跤，
Tn̂g-tn̂g tsi̍t pâi tán beh pōng ê kuàn-á pâi tī thôo-kha, 

會當看出每一家口仔環境的好䆀。
ē-tàng khuànn tshut muí tsi̍t-ke-kháu-á khuân-kíng ê hó-bái. 

厝內較艱苦的較細罐，
Tshù-lāi khah kan-khóo--ê khah sè kuàn, 

厝內較會得過的就較大罐，
tshù-lāi khah ē-tit kuè--ê tō khah tuā kuàn, 

面頂閣會加囥一包塗豆。
bīn-tíng koh ē ke khǹg tsi̍t pau thôo-tāu. 

毋過無論環境啥款，
M̄-koh bô-lūn khuân-kíng siánn-khuán, 

囡仔人仝款足樂暢的。
gín-á-lâng kāng-khuán tsiok lo̍k-thiòng--ê. 

佇邊仔看頭家咧磅米芳，
Tī pinn--á khuànn thâu-ke teh pōng-bí-phang, 

逐家目睭攏金金相，
ta̍k-ke ba̍k-tsiu lóng kim-kim-siòng, 

看頭家煮糖漿，
khuànn thâu-ke tsú thn̂g-tsiunn, 

倒入去今仔磅好的米內底，
tò ji̍p-khì tann-á pōng hó ê bí lāi-té, 

攪攪咧才閣倒入去柴盤仔內面硩予平，
kiáu-kiáu --leh tsiah koh tò ji̍p-khì tshâ-puânn-á lāi-bīn teh hōo pênn, 

趁燒切做一塊一塊。
thàn sio tshiat-tsò tsi̍t tè tsi̍t tè. 

切米芳的聲音是遐爾好聽，
Tshiat bí-phang ê siann-im sī hiah-nī hó-thiann, 

囡仔人的喙瀾是強欲津落來。
gín-á-lâng ê tshuì-nuā sī kiōng-beh tin --lo̍h-lâi.




啊若厝裡無閒愛鬥作穡的囡仔，
Ah nā tshù--lí bô-îng ài tàu tsoh-sit ê gín-á, 

無法度踮現場看頭家表演，
bô-huat-tōo tiàm hiān-tiûnn khuànn thâu-ke piáu-ián, 

厝邊隔壁的囡仔嘛會做報馬仔，
tshù-pinn-keh-piah ê gín-á mā ē tsò pò-bé-á, 

報講後一个就是恁兜矣。
pò kóng āu tsi̍t ê tō sī lín tau --ah. 

囡仔知影免偌久就有芳閣脆的米芳通食，
Gín-á tsai-iánn bián guā-kú tō ū phang koh tshè ê bí-phang thang tsia̍h, 

未曾未就喙笑目笑。
buē-tsîng-buē tō tshuì-tshiò-ba̍k-tshiò. 

阿母佇邊仔看，
A-bú tī pinn--á khuànn, 

嘛綴咧歡喜，
mā tuè leh huann-hí, 

啊這個月的米是毋是有夠通食，
ah tsit kò gue̍h ê bí sī m̄ sī ū-kàu thang tsia̍h, 

就先莫去想矣。
tō sing mài khì siūnn --ah.




這幾年仔已經罕得看著有人咧磅米芳矣，
Tsit kuí nî á í-king hán-tit khuànn-tio̍h ū lâng teh pōng-bí-phang --ah, 

彼工去菜市仔，
hit kang khì tshài-tshī-á, 

想袂到煞看著有人咧磅，
siūnn bē kàu suah khuànn-tio̍h ū lâng teh pōng, 

磅好幾若袋囥佇邊仔聽候人買，
pōng hó kuí-nā tē khǹg tī pinn--á thìng-hāu lâng bé, 

毋過攏無人來交關。
m̄-koh lóng bô-lâng lâi kau-kuan. 

米芳攏冷去矣，
Bí-phang lóng líng--khì --ah, 

頭家嘛是相連紲咧磅。
thâu-ke mā sī sio-liân-suà teh pōng. 

一聲「欲磅矣！」逐家閃甲離離離，
Tsi̍t siann “Beh pōng --ah!” ta̍k-ke siám kah lī-lī-lī, 

驚去予嚇驚著。
kiann khì hōo heh-kiann--tio̍h. 

phòng一聲，
Phòng tsi̍t siann, 

聲音聽起來煞有淡薄仔孤單。
siann-im thiann --khí-lâi suah ū tām-po̍h-á koo-tuann. 

我共頭家買一包仔來食，
Guá kā thâu-ke bé tsi̍t pau á lâi tsia̍h, 

仝款甜甜脆脆，
kāng-khuán tinn-tinn-tshè-tshè, 

毋過食著的是一種記持，
m̄-koh tsia̍h-tio̍h--ê sī tsi̍t tsióng kì-tî, 

我已經食無彼種幸福的滋味矣！
guá í-king tsia̍h bô hit tsióng hīng-hok ê tsu-bī --ah!

