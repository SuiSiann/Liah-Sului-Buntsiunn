750 彰化縣鄉土教育教材系列－河洛語讀本－第六冊美麗的寶島－台灣

臺灣的地理位置：
Tâi-uân ê tē-lí uī-tì:

臺灣地區佇太平洋的火山帶上，
Tâi-uân tē-khu tī Thài-pîng-îunn ê hué-suann-tài-siōng,

嘛是徛佇東亞花綵列島的中央，
mā sī khiā tī tang-a hue tshái lia̍t-tó ê tiong-ng,

是琉球弧佮呂宋弧相會的所在。
sī Liû-khiû-hôo kah Lī-sòng-kôo siong-huē ê sóo-tsāi.

臺灣的地殼毋是誠穩定，才會不時發生「地動」的代誌。 
Tâi-uân ê tē-khak m̄ sī tsiânn ún-tīng, tsiah ē put-sî huat-sing “tē-tāng” ê tāi-tsì. 

臺灣本島徛佇中國大陸的東南爿，
Tâi-uân pún-tó khiā tī Tiong-kok tāi-lio̍k ê tang-lâm-pîng,

伊的東爿是太平洋，東北爿有琉球群島，
i ê tang-pîng sī Thài-pîng-îunn, tang pak-pîng ū Liû-khiû kûn-tó,

東南爿隔巴士海峽佮菲律賓的巴丹群島相向，
tang-lâm-pîng keh Pa-sū-hái-kiap kah Hui-lu̍t-pin ê Pa-tan kûn-tó sio-hiàng,

西爿隔臺灣海峽佮福建省相向。
sai-pîng keh Tâi-uân-hái-kiap kah Hok-kiàn-síng sio-hiàng.

臺灣的領域佮面積
Tâi-uân ê líng-hi̍k kah biān-tsik 

臺灣的總面積有36,002平方公里。（其中臺灣本島的面積有35,824平方公里，澎湖群島的面積有127平方公里），佇人文地理上，照行政區分臺灣省佮臺北、高雄兩个直轄市。   
Tâi-uân ê tsóng biān-tsik ū 36,002 pîng-hong kong-lí. (kî-tiong Tâi-uân pún-tó ê biān-tsik ū-35,824 pîng-hong kong-lí, Phînn-ôo kûn-tó ê biān-tsik ū 127 pîng-hong kong-lí), tī jîn-bûn tē-lí siōng, tsiàu hîng-tsìng-khu hun Tâi-uân-síng kah Tâi-pak, Ko-hiông nn̄g ê ti̍t-hat-tshī.

臺灣本島上北爿是富貴角，上南爿是鵝鑾鼻，長三百九十四公里，闊一百四十四公里，親像一條番薯的美麗島嶼。
Tâi-uân pún-tó siōng pak-pîng sī Hù-kuì-kak, siōng lâm-pîng sī Gô-luân-phīnn, tn̂g sann-pah káu-tsa̍p sì kong-lí, khuah tsi̍t-pah sì-tsa̍p sì kong-lí, tshin-tshīunn tsi̍t tiâu han-tsî ê bí-lē tó-sū.

臺灣的山地佮山脈
Tâi-uân ê suann-tē kah suann-me̍h

臺灣本島，海拔佇500公尺以上的山，占全島面積百分之五十四，大部份集中佇中央佮東爿，對東爿到西爿有四條山脈。
Tâi-uân pún-tó, hái-pua̍t tī 500 kong-tshioh í-siōng ê suann, tsiàm tsuân tó biān-tsik pah hun tsi gōo-tsa̍p sì, tuā-pōo-hūn tsi̍p-tiong tī tiong-ng kah tang-pîng, tuì tang-pîng kàu sai-pîng ū sì tiâu suann-me̍h.

（一）臺東海墘山脈：長150公里，闊16.5公里。                        
(it) Tâi-tang hái-kînn suann-me̍h: tn̂g 150 kong-lí, khuah 16.5 kong-lí.

（二）中央山脈：是臺灣本島上重要的分水嶺，北爿對蘇澳的烏岩角開始，南爿到鵝鑾鼻，全部的長340公里。          
(jī) Tiong-iong-suann-me̍h: sī Tâi-uân pún-tó siōng tiōng-iàu ê pun-tsuí-niá, pak-pîng uì Soo-ò ê Oo-giâm-kak khai-sí, lâm-pîng kàu Gô-luân-phīnn, tsuân-pōo ê tn̂g 340 kong-lí.

（三）雪山山脈佮玉山山脈：即兩支山是予濁水溪隔開，雪山山脈長180公里，闊30公里。玉山海拔懸3952公尺。 
(sann) Suat-suann-suann-me̍h kah Gio̍k-suann-suann-me̍h: tsik nn̄g ki suann sī hōo Lô-tsuí-khe keh-khui, Suat-suann-suann-me̍h tn̂g 180 kong-lí, khuah 30 kong-lí. Gio̍k-suann hái-pua̍t kuân 3952 kong-tshioh.

（四）阿里山山脈：古早號做番界嶺，北爿對鼻頭角開始，南爿到鳳山附近，全部的長330公里。
(sì) A-lí-san-suann-me̍h: kóo-tsá hō-tsò Huan-kài-niá, pak-pîng tuì phīnn-thâu-kak khai-sí, lâm-pîng kàu Hōng-suann hù-kīn, tsuân-pōo ê tn̂g 330 kong-lí.

臺灣的盆地佮平洋
Tâi-uân ê phûn-tē kah pîng-îunn

臺灣的盆地，塗質攏真肥。臺中盆地上大，面積有380平方公里，第二是200平方公里的臺北盆地。
Tâi-uân ê phûn-tē, thôo-tsit lóng tsin puî. Tâi-tiong phûn-tuē siōng tuā, biān-tsik ū 380 pîng-hong kong-lí, tē-jī sī 200 pîng-hong kong-lí ê Tâi-pak phûn-tuē.

臺灣的平洋是嘉南平洋上大，面積4,500平方公里。第二是屏東平洋，面積1,200平方公里，第三是宜蘭平洋，面積320平方公里。
Tâi-uân ê pênn-îunn sī Ka-lâm pênn-îunn siōng tuā, biān-tsik 4,500 pîng-hong kong-lí. Tē-jī sī Pîn-tong pênn-îunn, biān-tsik 1,200 pîng-hong kong-lí, tē-sann sī Gî-lân pênn-îunn, biān-tsik 320 pîng-hong kong-lí.

臺灣的河川、湖泊佮水庫
Tâi-uân ê hô-tshuan, ôo-po̍h kah tsuí-khòo 

臺灣島河川的面積，上大的是中部的濁水溪流域，
Tâi-uân-tó hô-tshuan ê biān-tsik, siōng tuā ê sī tiong-pōo ê lô-tsuí-khe lîu-hi̍k,

面積有4,324平方公里，
bīn-tsik ū 4,324 pîng-hong kong-lí,

猶閣有南部的高屏溪流域，面積有3,257平方公里，
iáu-koh ū lâm-pōo ê Ko-pîn-khe lîu-hi̍k, bīn-tsik ū 3,257 pîng-hong kong-lí,

北部的淡水河流域，面積有2,726平方公里。
pak-pōo ê Tām-tsuí-hô lîu-hi̍k, bīn-tsik ū 2,726 pîng-hong kong-lí. 

臺灣地區湖泊無濟，較有經濟價值的，有南投縣的日月潭（明湖），高雄縣的澄清湖，屏東縣的龍鑾潭佮花蓮縣的鯉魚潭。
Tâi-uân tē-khu ôo-po̍h bô tsē, khah ū king-tsè kè-ta̍t--ê, ū Lâm-tâu-kuān ê Ji̍t-gua̍t-thâm (Bîng-ôo) , Ko-hiông-kuān ê Tîng-tshing-ôo, Pîn-tong-kuān ê Liông-luân-thâm kah Hua-liân-kuān ê Lí-hî-thâm. 

臺灣的水庫，水量超過一億公噸的有：曾文溪的曾文水庫，淡水河的翡翠水庫，大漢溪的石門水庫，大甲溪的德基水庫，濁水溪的日月潭水庫，萬大溪的霧社水庫，曾文溪的烏山頭水庫。
Tâi-uân ê tsuí-khòo, tsuí-liōng tshiau-kuè tsi̍t-ik kong-tùn ê ū: Tsan-bûn-khe ê Tsan-bûn-tsuí-khòo, Tām-tsuí-hô ê huí-tshuì-tsuí-khòo, Tuā-hàn-khe ê Tsio̍h-mn̂g-tsuí-khòo, Tāi-kah-khe ê Tik-ki-tsuí-khòo, Lô-tsuí-khe ê Ji̍t-gua̍t-thâm-tsuí-khòo, Bān-tāi-khe ê Bū-siā-tsuí-khòo, Tsan-bûn-khe ê Oo-suann-thâu-tsuí-khòo.

臺灣的海墘（海岸）
Tâi-uân ê hái-kînn (hái-huānn) 

臺灣的四邊攏是海，海墘攏總有1250公里。
Tâi-uân ê sì-pinn lóng sī hái, hái-kînn lóng-tsóng ū 1250 kong-lí.

地質佮外形來分，會當分做四大類：
Tē-tsit kah guā-hîng lâi hun, ē-tàng hun-tsò sì tuā luī: 

（一）北部岩石海墘：對東爿的三貂角開始，到西爿的淡水河口，攏總有85公里，是北部第一良港。
(tsi̍t) pak-pōo gâm-tsio̍h hái-kînn: tuì tang-pîng ê Sam-tiau-kak khai-sí, kàu sai-pîng ê Tām-tsuí hô-kháu, lóng-tsóng ū 85 kong-lí, sī pak-pōo tē-it liông káng. 

（二）西部離水海墘：對北爿的淡水河口，到南爿的楓港附近，大部份是沙質海墘，攏總有四百外公里。 
(jī) sai-pōo lī tsuí hái-kînn: tuì pak-pîng ê Tām-tsuí hô-kháu, kàu lâm-pîng ê Hong-káng hù-kīn, tuā pōo-hūn sī sua-tsit hái-kînn, lóng-tsóng ū sì-pah-guā kong-lí.

（三）南部珊瑚礁海墘：對西爿的楓港，到東爿的旭海，攏總90公里，有誠濟真媠的礁石，值得逐家去𨑨迌遊賞。
(sann) lâm-pōo suan-ôo-tsiau hái-kînn:tuì sai-pîng ê Hong-káng,kàu tang-pîng ê Hiok-hái, lóng-tsóng 90 kong-lí, ū tsiânn tsē tsin suí ê tsiau-tsio̍h, ta̍t-tit ta̍k-ke khì tshit-thô îu-síunn. 

（四）東部斷崖海墘：對北爿的萊萊鼻，到南爿的旭海，
(sì) tang-pōo tuān-gâi hái-kînn: tuì pak-pîng ê Lâi-lâi-phīnn,kàu lâm-pîng ê Hiok-hái, 

攏總380公里，這段海墘，寒天有東北風，熱天閣有風颱，所以有袂少的斷崖。
lóng-tsóng 380 kong-lí, tsit tuānn hái-kînn, kuânn-thinn ū tang-pak-hong, jua̍h-thinn koh ū hong-thai, sóo-í ū bē tsió ê tuān-gâi.

臺灣的氣候
Tâi-uân ê khì-hāu 

臺灣本島佇北緯21度45分佮25度20分中間，北回歸線通過嘉義的水上佮花蓮的瑞穗。北回歸線北爿是副熱帶氣候，南爿熱帶氣候。除了高山以外，臺灣地區的氣候是溫度懸。雨濟閣風誠強。
Tâi-uân pún-tó tī pak-uī 21 tōo 45 hun kah 25 tōo 20 hun tiong-kan, Pak-huê-kui-suànn thong-kuè Ka-gī ê Tsuí-siōng kah Hua-lian ê Suī-suī. Pak-huê-kui-suànn pak-pîng sī hù-jia̍t-tài khì-hāu, lâm-pîng jia̍t-tài khì-hāu. Tû-liáu ko-san í guā, Tâi-uân tē-khu ê khì-hāu sī un-tōo kuân. Hōo tsē koh hong tsiânn kiông.

臺灣的農業
Tâi-uân ê lông-gia̍p 

臺灣的雨水真充足，山林的面積占52％，農作的面積占四分之一，一年會當二收抑是三收。周圍的海洋提供誠好發展的漁業環境。作穡人的厝內閣慣勢飼豬、牛、雞、鴨等……，做副業。
Tâi-uân ê hōo-tsuí tsin tshiong-tsiok, suann-nâ ê bīn-tsik tsiàm 52％, lông-tsok ê bīn-tsik tsiàm sì hun tsi it, tsi̍t nî ē tàng jī siu ia̍h-sī sann siu. Tsiu-uî ê hái-îunn thê-kiong tsiânn hó huat-tián ê hî-gia̍p khuân-kíng. Tsoh-sit-lâng ê tshù-lāi koh kuàn-sì tshī ti, gû, ke, ah tíng ……, tsò hù-gia̍p. 

臺灣的林業
Tâi-uân ê lîm-gia̍p 

臺灣的森林面積占52％，攏總有186萬公頃。
Tâi-uân ê sim-lîm bīn-tsik tsiàm 52％, lóng-tsóng ū 186 bān kong-khíng.

南部五百公尺以下地區有熱帶綠色闊葉林。
Lâm-pōo gōo-pah kong-tshioh í-hā tē-khu ū jia̍t-tài li̍k-sik khuah-hio̍h-nâ. 

兩千至三千公尺的山地，是針葉林。三千公尺以上的山地是高山的草洋（草原），無半欉較大欉的林木。針葉林佮高山草洋交界的所在，號做「森林線」。
Nn̄g-tshing tsì sann-tshing kong-tshioh ê suann-tē, sī tsiam-hio̍h-nâ. Sann-tshing kong-tshioh í-siōng ê suann-tē sī ko-san ê tsháu-îunn (tsháu-guân) , bô puànn tsâng khah tuā tsâng ê lîm-bo̍k. Tsiam-hio̍h-nâ kah ko-san tsháu-îunn kau-kài ê sóo-tsāi, hō tsò「sim-lîm-suànn」 .

臺灣的交通
Tâi-uân ê kau-thong 

臺灣的交通誠方便，上蓋重要的中山高速公路對基隆開始直通高雄。東部有蘇花公路佮花東公路。東西向的公路，上重要的有北橫公路，中橫公路佮南橫公路。
Tâi-uân ê kau-thong tsiânn hong-piān, siōng-kài tiōng-iàu ê Tiong-san ko-sok-kong-lōo tuì Ke-lâng khai-sí ti̍t-thong Ko-hiông. Tang-pōo ū Soo-hua-kong-lōo kah Hua-tang-kong-lōo. Tang-sai-hiòng ê kong-lōo, siōng tiōng-iàu ê ū Pak-huâinn-kong-lōo, Tiong-huâinn-kong-lōo kah Lâm-huâinn-kong-lōo. 

桃園中正國際機場，高雄小港機場是咱臺灣出入國內外的大門，出出入入的旅客誠濟。
Thô-hn̂g Tiong-tsìng kok-tsè ki-tîunn, Ko-hiông Sió-káng ki-tîunn sī lán Tâi-uân tshut-ji̍p kok lāi-guā ê tuā-mn̂g, tshut-tshut ji̍p-ji̍p ê lí-kheh tsiânn tsē.

猶閣有基隆港、臺中港、高雄港是臺灣西部三个主要的國際商港，因為有深水碼頭，所以貨物咧起落誠方便。花蓮港是東海岸的國際商港。
Iáu-koh ū Ke-lâng-káng, Tâi-tiong-káng, Ko-hiông-káng sī Tâi-uân sai-pōo sann ê tsú-iàu ê kok-tsè siong-káng, in-uī ū tshim tsuí bé-thâu, sóo-í huè-bu̍t teh khí-lo̍h tsiânn hong-piān. Hua-lian-káng sī tang-hái-huānn ê kok-tsè siong-káng.

臺灣的人口
Tâi-uân ê jîn-kháu 

目前，臺灣的人口主要分佈佇西部平洋（平原）佮盆地。
Bo̍k-tsiân, Tâi-uân ê jîn-kháu tsú-iàu hun-pòo tī sai-pōo pênn-îunn (pîng-guân) kah phûn-tē. 

本島中央部份的山區人口真少，東部地區因為山真濟，所以人口嘛無濟。
Pún-tó tiong-ng pōo-hūn ê suann-khu jîn-kháu tsin tsió, tang-pōo tē-khu in-uī suann tsin tsē, sóo-í jîn-kháu mā bô tsē. 

臺灣的人口已經超過兩千萬人，人口上濟的都市是臺北市，人口密度相當懸，每平方公里超過一萬人以上，是世界上真罕得看的代誌。
Tâi-uân ê jîn-kháu í-king tshiau-kuè nn̄g-tshian bān lâng, jîn-kháu siōng tsē ê too-tshī sī Tâi-pak-tshī, jîn-kháu bi̍t-tōo siong-tong kuân, muí pîng-hong kong-lí tshiau-kuè tsi̍t-bān lâng í-siōng, sī sè-kài-siōng tsin hán-tit khuànn ê tāi-tsì.

第二大都市是高雄市，人口的密度，每平方公里超過九千人，工業的發展誠緊。
Tē-jī tuā too-tshī sī Ko-hiông-tshī, jîn-kháu ê bi̍t-tōo, muí pîng-hong kong-lí tshiau-kuè káu tshing lâng, kang-gia̍p ê huat-tián tsiânn kín. 

中央山地區，人口密度佇二十人以下（高雄縣的桃源鄉，每平方公里干焦五人）。山地佮都市人口的分佈相差誠濟。
Tiong-iong-suann tē-khu, jîn-kháu bi̍t-tōo tī jī-tsa̍p lâng í-hā (Ko-hiông-kuān ê Thô-guân-hiong, muí pîng-hong kong-lí kan-na gōo lâng). Suann-tē kah too-tshī jîn-kháu ê hun-pòo siong-tsha tsiânn tsē.

二、臺灣的資源
Jī, Tâi-uân ê tsu-guân

臺灣的自然資源
Tâi-uân ê tsū-jiân tsu-guân 

臺灣是一个人人呵咾的島嶼，四季如春，自然資源真豐沛。土地、水、野生動物、植物、礦產攏是咱的資產，逐家愛知福、惜福好好仔利用、珍惜。
Tâi-uân sī tsi̍t ê lâng lâng o-ló ê tó-sū, sù-kuì jû tshun, tsū-jiân tsu-guân tsin phong-phài. Thóo-tē, tsuí, iá-sing tōng-bu̍t, si̍t-bu̍t, khòng-sán lóng sī lán ê tsu-sán, ta̍k-ke ài ti-hok, sioh-hok hó hó á lī-iōng, tin-sioh. 

臺灣土地資源的利用
Tâi-uân thóo-tē tsu-guân ê lī-iōng 

臺灣的土地資源較少，
Tâi-uân ê thóo-tuē tsu-guân khah tsió,

咱欲利用土地，
lán beh lī-iōng thóo-tuē,

愛做全盤的規劃，
ài tsò tsuân-puânn ê kui-uē,

平地的利用愛保留足額的綠地；
pênn-tē ê lī-iōng ài pó-lîu tsiok-gia̍h ê li̍k-tē;

山坡地的開發愛做好水土保持；
suann-pho-tē ê khai-huat ài tsò hó tsuí-thóo pó-tshî;

都市的空地會使得開闢做公園，
too-tshī ê khàng-tē ē-sái-tit khai-pi̍k tsò kong-hn̂g,

海埔新生地會使得做工業區佮漁業養殖場。
hái-poo sin-sing-tē ē-sái-tit tsò kang-gia̍p-khu kah hî-gia̍p ióng-si̍t-tîunn.

臺灣水資源的利用
Tâi-uân tsuí tsu-guân ê lī-iōng 

臺灣的河川攏無長，雨水若傷濟的時，會造成水災，若傷少的時，又閣元旱。為著欲充分利用水資源，起造真濟水庫。較大的水庫有北部淡水河區域的石門水庫佮翡翠水庫，南部的曾文水庫佮珊瑚潭水庫（烏山頭）。
Tâi-uân ê hô-tshuan lóng bô tn̂g, hōo-tsuí nā siunn tsē ê sî, ē tsō-sîng tsuí-tsai, nā siunn tsió ê sî, īu-koh guân-huānn. Uī tio̍h beh tshiong-hun lī-iōng tsuí tsu-guân, khí-tsō tsin tsē tsuí-khòo. Khah tuā ê tsuí-khòo ū pak-pōo Tām-tsuí-hô khu-hi̍k ê Tsio̍h-mn̂g-tsuí-khòo kah Huí-tshuì-tsuí-khòo, lâm-pōo ê Tsan-bûn-tsuí-khòo kah Suan-ôo-thâm-tsuí-khòo (Oo-suann-thâu) .

臺灣動力資源的利用
Tâi-uân tōng-li̍k tsu-guân ê lī-iōng 

咱臺灣的生活水準提高真緊，動力資源生產量無夠通用。石油、塗炭、天然氣、水力、核能，遮的動力資源，咱一方面愛節約，親像紲手關電火、關水轉仔頭、減用冷氣等……習慣以外。愛繼續開發動力資源，親像增建水庫，開發日頭能源佮地熱，攏是真好的辦法。
Lán Tâi-uân ê sing-ua̍h tsuí-tsún thê ko tsin kín, tōng-li̍k tsu-guân sing-sán-liōng bô-kàu thong-iōng. Tsio̍h-îu, thôo-thuànn, thian-jiân-khì, tsuí-li̍k, hi̍k-lîng, tsia-ê tōng-li̍k tsu-guân, lán tsi̍t hong-bīn ài tsiat-iok, tshin-tshīunn suà-tshíu kuainn tiān-hué, kuainn tsuí-tsuán-á thâu, kiám iōng líng-khì tíng …… si̍p-kuàn í-guā. Ài kè-sio̍k khai-huat tōng-li̍k tsu-guân, tshin-tshīunn tsing kiàn tsuí-khòo, khai-huat ji̍t-thâu lîng-guân kah tē-jia̍t, lóng sī tsin hó ê pān-huat.

臺灣動、植物資源
Tâi-uân tōng, si̍t-bu̍t tsu-guân 

臺灣是徛佇亞熱帶的地區，雨水真濟，氣候溫暖，
Tâi-uân sī khiā tī a-jia̍t-tài ê tē-khu, hōo-tsuí tsin tsē, khì-hāu un-luán,

地形複雜，有山、丘陸、盆地、台地、平洋、沙洲等各種地形。有誠濟的動、植物資源。又閣臺灣是島嶼的地形，受著地理上長期的隔離，特別的動物、植物所占的比例誠懸。
tē-hîng ho̍k-tsa̍p, ū suann, khiu-lio̍k, phûn-tē, tâi-tē, pênn-îunn, sua-tsiu tíng kok-tsióng tē-hîng. ū tsiânn tsē ê tōng, si̍t-bu̍t tsu-guân. Iū-koh Tâi-uân sī tó-sū ê tē-hîng, sīu-tio̍h tē-lí siōng tn̂g-kî ê keh-lī, ti̍k-pia̍t ê tōng-bu̍t, si̍t-bu̍t sóo tsiàm ê pí-lē tsiânn kuân. 

近來，咱臺灣的山坡地佮森林過度的開發，
Kīn-lâi, lán Tâi-uân ê suann-pho-tē kah sim-lîm kuè-tōo ê khai-huat,

予一寡動物強強欲絕種囉！尤其是特種的鳥類干焦生長佇咱臺灣爾定。若準佇咱臺灣滅種，就表示永遠佇地球上消失囉！這是外仔可惜！嘛需要逐家攏同齊來關心的代誌。
hōo tsi̍t-kuá tōng-bu̍t kiōng-kiōng beh tsua̍t-tsíng--looh! Iû-kî sī ti̍k-tsíng ê tsiáu-luī kan-na sing-tióng tī lán Tâi-uân niā-tiānn. Nā-tsún tī lán Tâi-uân bia̍t-tsíng, tō piáu-sī íng-uán tī tē-kîu-siōng siau-sit--looh! tse sī guē-á khó-sioh! mā su-iàu ta̍k-ke lóng tâng-tsê lâi kuan-sim ê tāi-tsì. 

向望逐家常常親近大自然，
Ǹg-bāng ta̍k-ke siông-siông tshin-kīn tāi-tsū-jiân, 

欣賞大自然，真心真意去了解、喜愛伊，才會愛惜、保護伊。
him-sióng tāi-tsū-jiân, tsin-sim tsin-ì khì liáu-kái, hí-ài i, tsiah ē ài-sioh, pó-hōo i. 

無才，咱的後一代的囝孫，
bô tsiah, lán ê āu tsi̍t tāi ê kiánn-sun, 

恐驚看袂著樹仔頂鳥仔咧唱歌，
khióng-kiann khuànn-bē-tio̍h tshīu-á-tíng tsiáu-á teh tshìunn-kua, 

阿猴仔噗噗趒，彼是偌可怕的世界。
a-kâu-á pho̍k-pho̍k-tiô, he sī guā khó-phà ê sè-kài. 

臺灣已經真富裕矣！逐家毋通閣殘忍刎、掠動物，
Tâi-uân í-king tsin hù-jū --ah! Ta̍k-ke m̄-thang koh tsân-jím bún, lia̍h tōng-bu̍t,

破壞咱大自然的資源。同時，嘛向望逐家教育咱的囝孫仔，
phò-huāi lán tāi-tsū-jiân ê tsu-guân. Tông-sî, mā ǹg-bāng ta̍k-ke kàu-io̍k lán ê kiánn-sun-á,

絕對毋通亂擲糞埽製造公害，愛培養高尚的品德，做一个真正的世界一等的國民。
tsua̍t-tuì m̄-thang luān tàn pùn-sò tsè-tsō kong-hāi, ài puê-ióng ko-sióng ê phín-tik, tsò tsi̍t ê tsin-tsiànn ê sè-kài it-tíng ê kok-bîn.

水土保持的加強
tsuí-thóo pó-tshî ê ka-kiông 

咱的山坡地是誠重要的環境資源，毋過真予人怨嘆的是濫挖、濫建、濫葬，毋但寶貴的綠色資源大量的喪失，而且發生了土砂流失積囤落去水庫、河川。山崩、地滑……等等災禍不時咧發生。
Lán ê suann-pho-tē sī tsiânn tiōng-iàu ê khuân-kíng tsu-guân, m̄-koh tsin hōo lâng uàn-thàn ê sī lām óo, lām kiàn, lām tsòng, m̄-nā pó-kuì ê li̍k-sik tsu-guân tāi-liōng ê sòng-sit, jî-tshiánn huat-sing liáu thôo-sua lîu-sit tsik tún lo̍h khì tsuí-khòo, hô-tshuan. suann pang, tē ku̍t ……tíng-tíng tsai-hō put-sî teh huat-sing. 

水土保持愛多方面加強，上重要的是「重建綠色資源」：
Tsuí-thóo pó-tshî ài to hong-bīn ka-kiông, siōng tiōng-iàu ê sī “tiông kiàn li̍k-sik tsu-guân”: 

一、坡地農場綠化：對坡地農場的排水、道路的水土保持，以前是用水泥、磚仔、石頭，這馬全部改種草類。 
It, pho-tē lông-tîunn li̍k-huà: tuì pho-tē lông-tîunn ê pâi-tsuí, tō-lōo ê tsuí-thóo pó-tshî, í-tsîng sī iōng tsuí-nî, tsng-á, tsio̍h-thâu, tsit-má tsuân-pōo kái tsìng tsháu-luī.

二、道路綠化：山坡地築路，大粒石頭、細粒石頭仔，攏會滑落來，真危險！一落雨，就帶來災害。這馬用植生方法，一方面省錢，一方面閣會當發揮大自然生態的理念。中潭公路、高速公路的山坡地攏種作了真成功。
Jī, tō-lōo li̍k-huà: suann-pho-tē tio̍k lōo, tuā lia̍p tsio̍h-thâu, sè lia̍p tsio̍h-thâu-á, lóng ē ku̍t--lo̍h-lâi, tsin guî-hiám! Tsi̍t lo̍h-hōo, tō tuà lâi tsai-hāi. Tsit-má iōng si̍t-sing hong-huat, tsi̍t hong-bīn síng-tsînn, tsi̍t hong-bīn koh ē-tàng huat-hui tāi-tsū-jiân sing-thài ê lí-liām. Tiong-thâm-kong-lōo, ko-sok-kong-lōo ê suann-pho-tē lóng tsìng-tsoh liáu tsin sîng-kong.

三、崩山滑坡綠化：運用基礎工程閣配合植生處理，來恢復邊坡的穩定，閣會當得著綠化。
Sann, pang-suann ku̍t pho li̍k-huà: ūn-iōng ki-tshóo kang-tîng koh phuè-ha̍p si̍t-sing tshú-lí, lâi khue-ho̍k pinn-pho ê ún-tīng, koh ē-tàng tit-tio̍h li̍k-huà. 

四、坡地礦場、社區綠化：用無仝款的方法綠化，會當予遮的邊坡，早日受著草木的保護。
Sì, pho-tē khòng-tîunn, siā-khu li̍k-huà: iōng bô kâng-khuán ê hong-huat li̍k-huà, ē-tàng hōo tsia-ê pinn-pho, tsá-ji̍t sīu-tio̍h tsháu-bo̍k ê pó-hōo. 

五、防災工程綠美化：最近，省水土保持局特別允准推行工程綠美化，莫閣用石頭、水泥囉！    
Gōo, hông-tsai kang-tîng li̍k-bí-huà: tsuè-kīn, síng tsuí-thóo pó-tshî-kio̍k ti̍k-pia̍t ín-tsún thui-hîng kang-tîng li̍k-bí-huà, mài koh iōng tsio̍h-thâu, tsuí-nî--looh!

以上的水土保持的綠化工作，攏是咱臺灣山坡地，無仝款的問題所需要的空課，攏是採用了「植生綠化」為主的水土保持方法。向望會當達到防災的目的，嘛會當因為綠化、美化，提高咱的環境品質。閣進一步，逐家攏有真好的生態保育的正確理念。
Í-siōng ê tsuí-thóo pó-tshî ê li̍k-huà kang-tsok, lóng sī lán Tâi-uân suann-pho-tē, bô kāng-khuán ê būn-tê sóo su-iàu ê khàng-khuè, lóng sī tshái-iōng liáu “si̍t-sing li̍k-huà” uî-tsú ê tsuí-thóo pó-tshî hong-huat. Ǹg-bāng ē-tàng ta̍t kàu hông-tsai ê bo̍k-ti̍k, mā ē-tàng in-uī li̍k-huà, bí-huà, thê-ko lán ê khuân-kíng phín-tsit. Koh tsìn tsi̍t pōo, ta̍k-ke lóng ū tsin hó ê sing-thài pó-io̍k ê tsìng-khak lí-liām.

三、台灣的歷史
Sann, Tâi-uân ê li̍k-sú

咱的祖先
Lán-ê tsóo-sian 

咱的祖先，佇無仝款的時期，有的對東南亞馬來西亞地區來的，有的對中國大陸來的。上蓋早來臺灣的時人數並無濟的「原住民」，𪜶就是佇公元前500年到公元後900年間對馬來西亞地區移民來臺灣，𪜶的語言是南島語族的印度尼西亞支系。
Lán-ê tsóo-sian, tī bô kāng-khuán ê sî-kî, ū ê tuì tang-lâm-a Má-lâi-se-a tē-khu lâi--ê, ū ê tuì Tiong-kok tāi-lio̍k lâi--ê. Siōng-kài tsá lâi Tâi-uân ê sî jîn-sòo pīng  bô tsē ê “guân-tsū-bîn”, in tō sī tī kong-guân-tsîng 500 nî kàu kong-guân-āu 900 nî kan tuì Má-lâi-se-a tē-khu î-bîn lâi Tâi-uân,in ê gí-giân sī lâm-tó-gí-tso̍k ê Ìn-tōo-nî-se-a tsi hē. 

對福建來的人多數是閩南人；對廣東來的人客人較濟。公元1949年隨國民政府來臺灣的人嘛袂少。
Tuì Hok-kiàn lâi--ê lâng to-sòo sī bân-lâm-lâng; tuì Kńg-tang lâi--ê lâng-kheh lâng khah tsē. Kong-guân 1949 nî suî kok-bîn tsìng-hú lâi Tâi-uân ê lâng mā bē tsió. 

遮的無仝款所在來臺灣的人，毋管𪜶是早來抑是慢來的，攏是臺灣人。也是「臺灣命運共同體」的一份子，攏愛認同臺灣，攏愛關心咱的鄉土，逐家攏愛為著臺灣的前途做伙拍拚。
Tsia-ê bô kāng-khuán sóo-tsāi lâi Tâi-uân ê lâng, m̄-kuán in sī tsá lâi ia̍h-sī bān lâi--ê, lóng sī Tâi-uân-lâng. Iā sī “Tâi-uân miā-ūn kiōng-tông-thé” ê tsi̍t hūn-tsú, lóng ài jīn-tông Tâi-uân, lóng ài kuan-sim lán ê hiong-thóo, ta̍k-ke lóng ài uī-tio̍h Tâi-uân ê tsiân-tôo tsò-hué phah piànn. 

臺灣的原住民
Tâi-uân ê guân-tsū-bîn 

目前，咱臺灣的原住民有雅美族、阿美族、泰雅族、賽夏族、布農族、曹族、排灣族、魯凱族、卑南族，攏總九族。
Bo̍k-tsiân, lán Tâi-uân ê guân-tsū-bîn ū Ngá-bí-tso̍k, A-bí-tso̍k, Thài-ngá-tso̍k, Sài-hā-tso̍k, Pòo-lông-tso̍k, Tsô-tso̍k, Pâi-uan-tso̍k, Lú-khái-tso̍k, Pi-lâm-tso̍k, lóng-tsóng káu tso̍k. 

阿美族古早號做「阿眉族」，人口有122,834人（1989年資料）是本島原住民人口上濟的一族，蹛佇臺東佮花蓮的平地，𪜶是母系民族，佮西部各族父系社會無仝款。   
A-bí-tso̍k kóo-tsá hō-tsò “a-bî-tso̍k”, jîn-kháu ū 122,834 lâng (1989 nî tsu-liāu) sī pún-tó guân-tsū-bîn jîn-kháu siōng tsē ê tsi̍t tso̍k, tuà tī Tâi-tang kah Hua-liân ê pênn-tē, in sī bó-hē bîn-tso̍k, kah sai-pōo kok-tso̍k hū-hē siā-huē bô kāng-khuán. 

泰雅族人口有78,317人（1989年資料），主要蹛佇臺灣中北部山區，是臺灣原住民第二大族。
Thài-ngá-tso̍k jîn-kháu ū 78,317 lâng (1989 nî tsu-liāu) , tsú-iàu tuà tī Tâi-uân tiong-pak-pōo suann-khu, sī Tâi-uân guân-tsū-bîn tē-jī tuā tso̍k. 

排灣族人口有59,656人（1989年資料），是臺灣原住民第三大族。𪜶的原始藝術誠出名，親像石雕、木雕佮織布，蹛佇臺東大武佮屏東潮州、恆春彼角勢。
Pâi-uan-tso̍k jîn-kháu ū 59,656 lâng (1989 nî tsu-liāu) , sī Tâi-uân guân-tsū-bîn tē-sann tuā tso̍k. In ê guân-sú gē-su̍t tsiânn tshut-miâ, tshin-tshīunn tsio̍h-tiau, bo̍k-tiau kah tsit-pòo, tuà tī Tâi-tang Tāi-bú kah Pîn-tong Tiô-tsiu, Hîng-tshun hit kak-sì. 

布農族人口有37,929人（1989年資料）蹛佇臺灣中部山區。
Pòo-lông-tso̍k jîn-kháu ū 37,929 lâng (1989 nî tsu-liāu) tuà tī Tâi-uân tiong-pōo suann-khu. 

卑南族蹛佇臺東山區。
Pi-lâm-tso̍k tuà tī Tâi-tang suann-khu. 

魯凱族蹛佇屏東霧台鄉。
Lú-khái-tso̍k tuà tī Pîn-tong Bū-tâi-hiong. 

曹族蹛佇中央山脈西爿佮臺中、嘉義、旗山彼角勢。以「阿里山原住民」為代表。
Tsô-tso̍k tuà tī tiong-iong-suann-me̍h sai-pîng kah Tâi-tiong, Ka-gī, Kî-san hit kak-sì. Í “A-lí-san guân-tsū-bîn” uî tāi-piáu. 

雅美族是臺東外島，紅頭嶼的原住民。
Ngá-bí-tso̍k sī Tâi-tang guā-tó, âng-thâu-sū ê guân-tsū-bîn. 

賽夏族是臺灣原住民族中人口上少的，蹛佇苗栗佮新竹的山區。
Sài-hā-tso̍k sī Tâi-uân guân-tsū-bîn-tso̍k tiong jîn-kháu siōng tsió--ê, tuà tī Biâu-li̍k kah Sin-tik ê suann-khu.

民族英雄鄭成功
Bîn-tso̍k ing-hiông Tēnn sîng-kong

鄭成功平常時上愛讀春秋佮孫子兵法，閣愛舞劍、射箭，是「文武雙全」的人才。
Tēnn sîng-kong pîng-siông-sî siōng ài tha̍k tshun-tshiu kah sun-tsú-ping-huat, koh ài bú kiàm, siā tsìnn, sī “bûn-bú siang tsuân” ê jîn-tsâi. 

永曆元年（公元1647年），鄭成功為著報國仇雪家恨，一个23歲的少年家，佇南澳招兵買馬，正式攑起抗清復明的義旗。
Íng-li̍k guân-nî (kong-guân 1647 nî), Tēnn sîng-kong uī-tio̍h pò kok sîu suat ka hūn, tsi̍t ê 23 huè ê siàu-liân-ke, tī Lâm-ò tsiau ping mái má, tsìng-sik gia̍h khí khòng-tshing ho̍k-bîng ê gī-kî.

驅荷開臺垂千古
Khu Hô khai Tâi suî tshian kóo 

鄭成功佮荷軍的戰爭，
Tēnn sîng-kong kah Hô-kun ê tsiàn-tsing,

前後九個月，
tsîng-āu káu kò gue̍h,

先攻荷蘭政務機關的所在，普羅民遮城（赤崁樓），又閣長期包圍熱蘭遮城（安平古堡）。公元1662年2月1日，荷蘭太守揆－投降，淪陷38年的臺灣，這時陣完全光復囉！
sing kong Hô-lân tsìng-bū ki-kuan ê sóo-tsāi, Phóo-lô-bîn-jia-siânn (Tshiah-khàm-lâu) , īu-koh tn̂g-kî pau-uî Jia̍t-lân-jia-siânn (An-pîng kóo-pó). Kong-guân 1662 nî 2 ge̍h 1 ji̍t, Hô-lân thài-síu kuî－ tâu-hâng, lûn-hām 38 nî ê Tâi-uân, tsit sî-tsūn uân-tsuân kong-ho̍k--looh! 

鄭成功佇永曆16年（1662年）5月，因為操煩國事、家事，
Tēnn sîng-kong tī íng-li̍k 16 nî (1662 nî) 5 gue̍h, in-uī tshau-huân kok-sū, ka-sū, 

心情鬱卒，才會著病過身，享年39歲爾定。
sim-tsîng ut-tsut, tsiah ē tio̍h-pēnn kuè-sin, hióng-liân 39 huè niā-tiānn. 

咱的祖先佇臺灣開發經營，民族英雄鄭成功的地位，特別予咱尊重佮懷念。
Lán ê tsóo-sian tī Tâi-uân khai-huat king-îng, bîn-tso̍k ing-hiông Tēnn sîng-kong ê tē-uī, ti̍k-pia̍t hōo lán tsun-tiōng kah huâi-liām.

沈葆楨佮牡丹事件
Sím pó-tsing kah Bóo-tan sū-kiānn 

清同治12年，一隻琉球漁船，拄著風颱，漂流到臺灣東南爿的八瑤灣，船反，船頂69人，3人失蹤，66人泅水扒上岸，予牡丹社排灣族的原住民刣死54人，賰12人被救回鄉。
Tshing Tông-tī 12 nî, tsi̍t tsiah lîu-khîu hî-tsûn, tú-tio̍h hong-thai, phiau-lîu kàu Tâi-uân tang-lâm-pîng ê Pat-iâu-uan, tsûn píng, tsûn-tíng 69 lâng, 3 lâng sit-tsong, 66 lâng sîu-tsuí pê tsīunn-huānn, hōo Bóo-tan-siā Pâi-uan-tso̍k ê guân-tsū-bîn thâi--sí 54 lâng, tshun 12 lâng pī kìu huê hiong. 

公元1874年，日本藉口牡丹事件，
Kong-guân 1874 nî, Ji̍t-pún tsioh-kháu Bóo-tan sū-kiānn,

派兵上陸臺灣，
phài-ping tsīunn-lio̍k Tâi-uân,

進攻瑯kiau（這馬的車城），
tsìn-kong Lông-kiau (tsit-má ê Tshâ-siânn),

燒牡丹社高士猾社民居數百間，
sio Bóo-tan-siā ko-sū-ku̍t siā-bîn ki sòo pah king,

予日本兵刣死的原住民同胞，真歹統計。滿清就派沈葆楨到臺灣辦理海防，而且向日本交涉退兵。
hōo Ji̍t-pún-ping thâi--sí ê guân-tsū-bîn tông-pau, tsin pháinn thóng-kè. Buán-tshing tō phài Sím pó-tsing kàu Tâi-uân pān-lí hái-hông, jî-tshiánn hiòng Ji̍t-pún kau-sia̍p thè-ping.

劉銘傳抗法佮自強措施
Lâu Bîng-thuân khòng Huat kah tsū-kiông tshòo-si 

清光緒九年（公元1884年），中法開戰，
Tshing Kong-sū káu nî (kong-guân 1884 nî), Tiong Huat khai-tsiàn, 

法國順機會派兵攻占臺灣，劉銘傳被派來臺灣抵抗法軍。
Huat-kok sūn ki-huē phài-ping kong-tsiàm Tâi-uân, Lâu Bîng-thuân pī phài lâi Tâi-uân tí-khòng Huat-kun. 

五月，銘傳到臺北戰守，法軍攻二沙灣，總兵曹志忠、蘇得勝，提督章高元等勇敢扺抗，法軍敗戰。八月，法軍侵襲基隆，同時猛攻滬尾（這馬的淡水），惡戰一日一暝，法軍死傷嚴重。法軍一再增援，嘛是無進展，只好退軍，臺灣才會保安全。
Gōo gue̍h, Bîng-thuân kàu Tâi-pak tsiàn síu, Huat-kun kong Jī-sua-uan, tsóng-ping Tsô Tsì-tiong, Soo Tik-sìng, thê-tok Tsiunn Ko-guân tíng ióng-kám tí-khòng, Huat-kun pāi-tsiàn. Peh gue̍h, Huat-kun tshim-si̍p Ke-lâng, tông-sî bíng kong Hōo-bué (tsit-má ê Tām-tsuí), ok tsiàn tsi̍t ji̍t tsi̍t mê, Huat-kun sí-siong giâm-tiōng. Huat-kun it-tsài tsing-uān, mā sī bô tsìn-tián, tsí-hó thè-kun, Tâi-uân tsiah ē pó an-tsuân. 

戰爭煞了後，滿清知影臺灣的地位真重要，佇公元1885年將臺灣設省，由劉銘傳擔任第一任巡撫（行省的長官）。
Tsiàn-tsing suah liáu-āu, buán-tshing tsai-iánn Tâi-uân ê tē-uī tsin tiōng-iàu, tī kong-guân 1885 nî tsiong Tâi-uân siat síng, îu Lâu Bîng-thuân tam-jīm tē-it jīm sûn-bú (hîng-síng ê tióng-kuann) .

日艦大舉攻占澎湖
Ji̍t-lām tāi kí kong-tsiàm Phînn-ôo 

日本想欲攻占臺灣、澎湖已經誠久啊！光緒21年正月，組織南征軍，攻占澎湖。澎湖守軍總兵周振邦召集各營管會商，防守圓頂，而且將主要的兵力集中佇大城山，毋過日軍卻是對正角、良文港進軍，守軍不及應戰，大敗。
Ji̍t-pún sīunn beh kong-tsiàm Tâi-uân, Phînn-ôo í-king tsiânn kú --ah! Kong-sū 21 nî tsiann--gue̍h, tsoo-tsit lâm tsing-kun, kong-tsiàm Phînn-ôo. Phînn-ôo síu-kun tsóng-ping Tsiu Tsín-pang tiàu-tsi̍p kok iânn-kuán huē-siong, hông-síu înn-tíng, jî-tshiánn tsiong tsú-iàu ê ping-li̍k tsi̍p-tiong tī Tuā-siânn-suann, m̄-koh Ji̍t-kun khiok-sī tuì tsiànn-kak, Liông-bûn-káng tsìn-kun, síu-kun put ki̍p ìng-tsiàn, tuā-pāi.

各地義民保衛臺灣
Kok-tuē gī-bîn pó-uē Tâi-uân 

日本侵略臺灣，早就有陰謀，甲午戰爭，清兵戰敗，佇馬關條約中，割臺灣、澎湖予日本。工部主事丘逢甲馬上成立「民主國」組織義軍，用家己的力量，來保護家己的鄉土。
Ji̍t-pún tshim-lio̍k Tâi-uân, tsá tō ū im-bôo, Kah-ngóo tsiàn-tsing, tshing-ping tsiàn pāi, tī Má-kuan tiâu-iok-tiong, kuah Tâi-uân, Phînn-ôo hōo Ji̍t-pún. Kang-pōo tsú sū Khu Hông-kah má-siōng sîng-li̍p “bîn-tsú-kok” tsoo-tsit gī-kun, īng ka-kī ê li̍k-liōng, lâi pó-hōo ka-kī ê hiong-thóo. 

紳民為了欲予抗日的陣容閣較堅固，一方面請巡撫唐景崧出任做大總統，一方面請劉永福做民主大將軍。丘逢甲是義軍的統領，五十年中，有真濟使人欽敬的勇敢事蹟予人懷念。
Sin-bîn uī liáu beh hōo khòng Ji̍t ê tīn-iông koh-khah kian-kòo, tsi̍t hong-bīn tshiánn sûn-bú Tông kíng-siông tshut-jīm tsò tuā-tsóng-thóng, tsi̍t hong-bīn tshiánn Lâu Íng-hok tsò bîn-tsú tuā-tsiong-kun. Khu Hông-kah sī gī-kun ê thóng-líng, gōo-tsa̍p nî tiong, ū tsin tsē sú lâng khim-kìng ê ióng-kám sū-tsik hōo lâng huâi-liām.

吳彭年禦倭八卦山
Ngôo Phîng-nî gū e Pat-kuà-suann 

八卦山佇彰化舊城宣平門外，是臺灣中部的風景名區。
Pat-kuà-suann tī Tsiong-huà kū siânn Suan-pîng mn̂g-guā, sī Tâi-uân tiong-pōo ê hong-kíng bîng-khu. 

清光緒21年（公元1895年）6月，日軍占了大甲以後，
Tshing kong-sū 21 nî (kong-guân 1895 nî) 6 gue̍h, Ji̍t-kun tsiàm liáu Tāi-kah í-āu, 

閣強渡大肚溪，進攻彰化。即時，大墩、清水失守，
koh kiông tōo Tuā-tōo-khe, tsìn-kong tsiong-huà. Tsik-sî, Tuā-tun, Tshing-tsuí sit-síu, 

義軍軍心散亂，拍算欲放棄彰化，退保大莆林。
Gī-kun kun-sim sàn-luān, phah-sǹg beh hòng-khì Tsiong-huà, thè pó Tuā-hú-nâ. 

毋過黑旗軍的統領吳彭年無贊成，
M̄-koh oo-kî-kun ê thóng-líng Ngôo Phîng-nî bô tsàn-sîng,

伊講「彰化毋守，其他的所在也袂當守。
i kóng “Tsiong-huà m̄ síu, kî-thann ê sóo-tsāi iā bē-tàng síu.

若準會當守閣毋守，予敵人遐爾仔簡單就將彰化提去，
Nā-tsún ē-tàng síu koh m̄ síu, hōo ti̍k-jîn hiah-nī-á kán-tan tō tsiong Tsiong-huà the̍h--khì,

請問：咱猶有啥物面子佮臺灣的父老見面？」
tshiánn-mn̄g: lán iáu ū siánn-mih bīn-tsú kah Tâi-uân ê hū-ló kìnn-bīn?”  

逐家大聽，良知發現，大聲喝：「咱欲佮臺灣共生死，咱欲佮彰化共存亡。」
Ta̍k-ke tuā thiann, liông-ti huat-hiān, tuā-siann huah: “lán beh kah Tâi-uân kiōng senn-sí, lán beh kah Tsiong-huà kiōng tsûn-bông.”

抗戰勝利，臺灣光復
Khòng-tsiàn sìng-lī, Tâi-uân kong-ho̍k 

民國34年（公元1945年）10月25日，
Bîn-kok 34 nî (kong-guân 1945 nî) 10 gue̍h 25 ji̍t, 

是臺灣區接受日本投降的日子。
sī Tâi-uân-khu tsiap-sīu Ji̍t-pún tâu-hâng ê ji̍t-tsí. 

咱的代表是臺灣省行政長官，
Lán ê tāi-piáu sī Tâi-uân-síng hîng-tsìng tióng-kuann, 

日本方面的投降代表是
Ji̍t-pún hong-bīn ê tâu-hâng tāi-piáu sī 

臺灣總督兼第十方面軍司令官安藤利吉。
Tâi-uân tsóng-tok kiam tē-tsa̍p hong-bīn kun su-līng-kuann An-tîng Lī-kiat. 

觀禮的人有兩百五十外人，攏是省內真出名的人士。
Kuan-lé ê lâng ū nn̄g-pah gōo-tsa̍p-guā lâng, lóng sī síng-lāi tsin tshut-miâ ê jîn-sū. 

臺灣的光復，是血、是肉所換來的，所以佇接受投降這一日，
Tâi-uân ê kong-ho̍k, sī hueh, sī bah sóo uānn lâi--ê, sóo-í tī tsiap-sīu tâu-hâng tsit tsi̍t ji̍t, 

訂做臺灣光復節，每一年的這一日，逐家攏誠歡喜咧慶祝。
tīng-tsò Tâi-uân kong-ho̍k-tseh, muí tsi̍t nî ê tsit tsi̍t ji̍t, ta̍k-ke lóng tsiânn huann-hí teh khìng-tsiok. 

咱除了歡喜慶祝以外，就愛珍惜這塊土地，
Lán tû-liáu huann-hí khìng-tsiok í-guā, tō ài tin-sioh tsit tè thóo-tē, 

疼惜咱的鄉土，毋通污染伊、毋通蹧躂伊，
thiànn-sioh lán ê hiong-thóo, m̄-thang u-jiám i, m̄-thang tsau-that i, 

咱永遠愛著咱的鄉土。
lán íng-uán ài-tio̍h lán ê hiong-thóo.

