747 數念

猶會記得二二八假期，
Iáu ē-kì-tit Jī-jī-pat kà-kî, 

你和阿爸兩个人坐高鐵來桃園，
lí hām a-pah nn̄g ê lâng tsē ko-thih lâi Thô-hn̂g, 

我閣𤆬恁去中央大學騎跤踏車，
guá koh tshuā lín khì Tiong-iong tāi-ha̍k khiâ kha-ta̍h-tshia, 

享受日頭的溫暖，
hiáng-siū ji̍t-thâu ê un-luán, 

閣欶一寡仔新鮮的空氣。
koh suh tsi̍t-kuá-á sin-sian ê khong-khì. 

我和小妹閣想講，
Guá hām sió-muē koh siūnn-kóng, 

照這款範勢，
tsiàu tsit khuán pān-sè, 

阿母遐爾仔勇健，
a-bú hiah-nī-á ióng-kiānn, 

今年歇熱去日本𨑨迌，
kin-nî hioh-jua̍h khì Ji̍t-pún tshit-thô, 

一定妥當矣。
it-tīng thò-tòng --ah. 

想袂到今年的母親節，
Siūnn bē kàu kin-nî ê Bú-tshin-tseh, 

咱煞佇病院唱生日快樂歌、切雞卵糕。
lán suah tī pēnn-īnn tshiùnn senn-ji̍t-khuài-lo̍k kua, tshiat ke-nn̄g-ko.

這馬你倒佇病床頂，
Tsit-má lí tó tī pēnn-tshn̂g-tíng, 

受病疼的折磨，
siū pēnn-thiànn ê tsiat-buâ, 

規身軀軟荍荍，
kui-sin-khu nńg-siô-siô, 

連講話的氣力都無，
liân kóng-uē ê khuì-la̍t to bô, 

予阮看著實在足無法度接受，
hōo guán khuànn-tio̍h si̍t-tsāi tsiok bô-huat-tōo tsiap-siū, 

心內嘛感覺誠毋甘。
sim-lāi mā kám-kak tsiânn m̄-kam.

｢爸母疼囝長流水｣，
“Pē-bú thiànn kiánn tn̂g lâu-tsuí”, 

雖罔阮四个姐弟仔逐家攏已經嫁娶、生囝，
sui-bóng guán sì ê tsiá-tē-á ta̍k-ke lóng í-king kè-tshuā, senn-kiánn, 

有家己的家庭，
ū ka-kī ê ka-tîng, 

毋過，
m̄-koh, 

逐擺轉去，
ta̍k pái tńg--khì, 

阿母嘛是共阮當做囡仔仝款疼痛，
a-bú mā sī kā guán tòng-tsò gín-á kāng-khuán thiànn-thàng,

佇灶跤無閒𩑾𩑾，
tī tsàu-kha bô-îng-tshih-tshih, 

攢甲足腥臊，
tshuân kah tsiok tshenn-tshau, 

有炒米粉、糋米腸、炕肉、滷海帶豆乾、米血雞湯，
ū tshá bí-hún, tsìnn bí-tn̂g, khòng-bah, lóo hái-tuà tāu-kuann, bí-hueh ke-thng, 

規桌頂攏是阮上愛食的菜，
kui toh-tíng lóng sī guán siōng ài tsia̍h ê tshài, 

予阮逐家食甲喙笑目笑﹗
hōo guán ta̍k-ke tsia̍h kah tshuì-tshiò-ba̍k-tshiò.

真懷念阮讀國校仔佮國中的時，
Tsin huâi-liām guán tha̍k kok-hāu-á kah kok-tiong ê sî, 

攏會使食著你芳kòng-kòng的便當。
lóng ē-sái tsia̍h-tio̍h lí phang-kòng-kòng ê piān-tong. 

逐工你嘛攏會騎oo-tóo-bái載阮上課佮放學，
Ta̍k kang lí mā lóng ē khiâ oo-tóo-bái tsài guán siōng-khò kah pàng-o̍h, 

足數念會使坐佇你的後壁，
tsiok siàu-liām ē-sái tsē tī lí ê āu-piah, 

𢯾你的身軀，
mooh lí ê sin-khu, 

佮你講今仔日學校發生的笑詼代。
kah lí kóng kin-á-ji̍t ha̍k-hāu huat-sing ê tshiò-khue-tāi.

你是遮爾仔疼阮，
Lí sī tsiah-nī-á thiànn --guán, 

連你的人生行到上尾的這个坎站，
liân lí ê jîn-sing kiânn kàu siōng-bué ê tsit ê khám-tsām, 

你嘛仝款毋甘阮遮的囝兒序細，
lí mā kāng-khuán m̄-kam guán tsia-ê kiánn-jî-sī-sè, 

奔波走傱來共你照顧，
phun-pho tsáu-tsông lâi kā lí tsiàu-kòo, 

煞佇短短一個月就來離開，
suah tī té-té tsi̍t kò gue̍h tō lâi lī-khui, 

予阮愈想愈毋甘。
hōo guán jú siūnn jú m̄-kam. 

想著後擺轉去後頭厝，
Siūnn-tio̍h āu-pái tńg-khì āu-thâu-tshù, 

無法度閣再看你佇灶跤無閒𩑾𩑾的形影，
bô-huat-tōo koh-tsài khuànn lí tī tsàu-kha bô-îng-tshih-tshih ê hîng-iánn, 

無法度閣再食著彼種幸福的滋味，
bô-huat-tōo koh-tsài tsia̍h-tio̍h hit tsióng hīng-hok ê tsu-bī, 

無法度閣再叫你一聲｢阿母｣，
bô-huat-tōo koh-tsài kiò lí tsi̍t siann “a-bú”, 

我就目箍紅紅，
guá tō ba̍k-khoo âng-âng, 

目屎一直流落來，
ba̍k-sái it-ti̍t lâu --lo̍h-lâi, 

心內足艱苦。
sim-lāi tsiok kan-khóo. 

逐擺看著你的相片，
Ta̍k pái khuànn-tio̍h lí ê siòng-phìnn, 

我就強欲接載袂牢，
guá tō kiōng-beh tsih-tsài bē tiâu, 

那看那吼，
ná khuànn ná háu, 

真正足數念你！
tsin-tsiànn tsiok siàu-liām --lí!

閣較按怎毋甘、閣較按怎數念，
Koh-khah án-tsuánn m̄-kam,koh-khah án-tsuánn siàu-liām, 

嘛一定愛面對紲落來的人生，
mā it-tīng ài bīn-tuì suà--lo̍h-lâi ê jîn-sing, 

阿母已經離開阮矣﹗
a-bú í-king lī-khui guán --ah! 

向望菩薩會使𤆬你去伊的身軀邊，
Ǹg-bāng phôo-sat ē-sái tshuā lí khì i ê sin-khu-pinn, 

予你無病無疼、無煩無惱。
hōo lí bô-pēnn-bô-thiànn, bô-huân-bô-ló. 

阿母，
A-bú, 

請你放心，
tshiánn lí hòng-sim, 

阮一定會𤆬你去日本𨑨迌，
guán it-tīng ē tshuā lí khì Ji̍t-pún tshit-thô, 

阮若到每一个所在，
guán nā kàu muí tsi̍t ê sóo-tsāi, 

攏會翕一張相片，
lóng ē hip tsi̍t tiunn siòng-phìnn, 

你著愛綴阮來去；
lí tio̍h-ài tuè guán lâi-khì, 

阮若到每一个餐廳，
guán nā kàu muí tsi̍t ê tshan-thiann, 

攏會加囥一雙箸、一塊碗，
lóng ē ke khǹg tsi̍t siang tī, tsi̍t tè uánn, 

你著愛來食。
lí tio̍h-ài lâi tsia̍h. 

請你放心，
Tshiánn lí hòng-sim, 

阮一定會𤆬你去日本!
guán it-tīng ē tshuā lí khì Ji̍t-pún!

