37 炊粿

「看這一、二十斗猶咧硩水的粿漿，
“Khuànn tse it, jī-tsa̍p táu iáu teh teh tsuí ê kué tsiunn, 

明仔載的穡頭一定嘛是猶閣誠硬篤，
bîn-á-tsài ê sit-thâu it-tīng mā sī iáu-koh tsiânn ngē-táu, 

尤其這甜粿咧炊閣僫，
iû-kî tse tinn-kué teh tshue koh oh, 

明仔載你著愛較早來咧，
bîn-á-tsài lí tio̍h-ài khah tsá lâi --leh, 

若無，
nā-bô, 

恁阿桑會做甲歪腰。」
lín a-sáng ē tsò kah uai-io.”




鳳美仔雙手捀彼拄才炊好、
Hōng-bí-á siang-tshiú phâng he tú-tsiah tshue hó, 

猶閣燒滾滾的紅龜粿，
iáu-koh sio-kún-kún ê âng-ku-kué, 

跤步是三步做兩步行，
kha-pōo sī sann pōo tsò nn̄g pōo kiânn, 

對灶跤行去客廳，
uì tsàu-kha kiânn khì kheh-thiann, 

那行那交代替紅龜粿抹油的阿娥仔。
ná kiânn ná kau-tài thè âng-ku-kué buah iû ê A-ngôo-á.




鳳美仔in兜的廳頭，
Hōng-bí-á in tau ê thiann-thâu, 

原本囤甲滇滇滇攏是做好等欲交工廠的手橐仔和電子零件，
guân-pún tún kah tīnn-tīnn-tīnn lóng sī tsò hó tán beh kau kang-tshiúnn ê tshiú-lok-á hām tiān-tsú lîng-kiānn, 

現此時已經清甲空空空，
hiān-tshú-sî í-king tshing kah khang-khang-khang, 

廳裡的桌仔頂、椅條佮椅頭仔頂懸，
thiann--lí ê toh-á-tíng, í-liâu kah í-thâu-á tíng-kuân, 

全全是炊好咧等涼的紅龜粿、甜粿。
tsuân-tsuân sī tshue hó teh tán liâng ê âng-ku-kué, tinn-kué. 

阿娥仔蝹佇壁邊，
A-ngôo--á un tī piah-pinn, 

已經忝甲目睭皮強強欲瞌去，
í-king thiám kah ba̍k-tsiu-phuê kiōng-kiōng-beh kheh--khì, 

倒手彼塊碗提袂牢，
tò-tshiú hit tè uánn the̍h bē tiâu, 

差一點仔就摃摃破。
tsha tsi̍t-tiám-á tō kòng-kòng-phuà.

鳳美仔看著，
Hōng-bí--á khuànn--tio̍h, 

粿緊囥咧，
kué kín khǹg --leh, 

連鞭行到阿娥仔的身軀邊，
liâm-mi kiânn kàu A-ngôo--á ê sin-khu-pinn, 

共伊手底彼塊貯火油的碗接過來共講：
kā i tshiú-té hit tè té hué-iû ê uánn tsiap --kuè-lâi kā kóng: 

「今仔日天猶未光，
“Kin-á-ji̍t thinn iáu-buē kng, 

你就來遮鬥跤手，
lí tō lâi tsia tàu-kha-tshiú, 

一工無閒貼貼，
tsi̍t kang bô-îng tah-tah, 

連大人都感覺誠忝頭矣，
liân tuā-lâng to kám-kak tsiânn thiám-thâu --ah, 

莫怪你會愛睏！」
bo̍k-kuài lí ē ài-khùn!”




阿娥仔去予鳳美仔叫醒了後，
A-ngôo-á khì hōo Hōng-bí-á kiò tshénn liáu-āu, 

徛佇壁邊，
khiā tī piah-pinn, 

頭仔犁犁，
thâu-á lê-lê, 

感覺歹勢歹勢，
kám-kak pháinn-sè pháinn-sè, 

喙內敢若含一粒滷卵仝款，
tshuì-lāi kánn-ná kâm tsi̍t lia̍p lóo-nn̄g kāng-khuán, 

一句話含咧糊咧講袂清楚。
tsi̍t kù uē kâm --leh kôo --leh kóng bē tshing-tshó. 

看伊這款模樣，
Khuànn i tsit khuán bôo-iūnn, 

鳳美仔已經臆出阿娥仔講袂出喙的心事，
Hōng-bí-á í-king ioh-tshut A-ngôo-á kóng bē tshut tshuì ê sim-sū, 

隨對圍軀裙的橐袋仔內底撏八張紅色十箍的紙票出來，
suî uì uî-su-kûn ê lak-tē-á lāi-té jîm peh tiunn âng-sik tsa̍p khoo ê tsuá-phiò tshut-lâi, 

順勢共曝佇灶跤竹篙頂的彼捾煙腸佮兩尾鹹魚提落來，
sūn-sè kā pha̍k tī tsàu-kha tik-ko-tíng ê hit kuānn ian-tshiâng kah nn̄g bué kiâm-hî the̍h --lo̍h-lâi, 

交予阿娥仔。
kau hōo A-ngôo-á.




鳳美仔吐大氣講：
Hōng-bí--á thóo tuā-khuì kóng:

「雖然講恁彼个無責無任的老爸共我的會仔錢款咧走，
 “Sui-jiân kóng lín hit ê bô-tsik-bô-jīm ê lāu-pē kā guá ê huē-á-tsînn khuán teh tsáu, 

猶毋過阿桑叫你來遮鬥相共，
iáu-m̄-koh a-sáng kiò lí lâi tsia tàu-sann-kāng, 

毋是欲叫你來做拄數，
m̄ sī beh kiò lí lâi tsò tú-siàu, 

我是想講你一个才十一、二歲囡仔囝爾，
guá sī siūnn-kóng lí tsi̍t ê tsiah tsa̍p-it, jī huè gín-á-kiánn niā, 

連欲去加工區人嘛無欲倩，
liân beh khì ka-kang-khu lâng mā bô beh tshiànn, 

來遮加減趁一寡所費，
lâi tsia ke-kiám thàn tsi̍t-kuá sóo-huì, 

毋過阿桑能力嘛有限，
m̄-koh a-sáng lîng-li̍k mā iú-hān, 

無法度打傷濟錢予你。」
bô-huat-tōo tánn siunn tsē tsînn hōo --lí.” 




人講：「貧在街頭無人問，
Lâng kóng: “Pîn tsāi ke-thiô bô lâng mn̄g, 

富在深山有遠親。」
hù tsāi tshim-suann ū uán-tshin.” 

自從老爸欠規身軀債走路了後，
Tsū-tsiông lāu-pē khiàm kui sin-khu tsè tsáu-lōo liáu-āu, 

債主逐日侵門踏戶來欲討數，
tsè-tsú ta̍k ji̍t tshim mn̂g ta̍h hōo lâi beh thó-siàu, 

予一寡原底猶捌行跤到的親情朋友，
hōo tsi̍t-kuá guân-té iáu bat kiânn kha kàu ê tshin-tsiânn pîng-iú, 

現此時看著阿娥仔in姊弟仔就若看著鬼仝款，
hiān-tshú-sî khuànn-tio̍h A-ngôo-á in tsí-tē-á tō ná khuànn-tio̍h kuí kāng-khuán, 

會當閃就閃，
ē-tàng siám tō siám, 

會當避就避。
ē-tàng pī tō pī. 

世情的冷暖，
Sè-tsîng ê líng-luán, 

予小小年紀的阿娥仔感受真深。
hōo sió-sió nî-kí ê A-ngôo-á kám-siū tsin tshim.




阿娥仔共手裡的錢扲牢牢，
A-ngôo-á kā tshiú--lí ê tsînn gīm-tiâu-tiâu, 

煙腸佮鹹魚曝過日頭的芳味一直衝對鼻空內，
ian-tshiâng kah kiâm-hî pha̍k-kuè ji̍t-thâu ê phang-bī it-ti̍t tshìng tuì phīnn-khang lāi, 

阿娥仔目屎那流，
A-ngôo-á ba̍k-sái ná lâu, 

心內一直咧想「遠親不如近鄰」這句話。
sim-lāi it-ti̍t teh siūnn “Uán-tshin put-jû kīn-lîn” tsit kù uē.

