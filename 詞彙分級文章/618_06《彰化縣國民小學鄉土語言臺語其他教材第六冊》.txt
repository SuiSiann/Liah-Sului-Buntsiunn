618 06《彰化縣國民小學鄉土語言臺語其他教材第六冊》

第一課  臺灣出甜粿
Tē-it khò Tâi-uân tshut tinn-kué

喂！喂！喂！臺灣出甜粿。
Ueh! Ueh! Ueh! Tâi-uân tshut tinn-kué.




甜粿真好食，臺灣出木屐。 
Tinn-kué tsin hó-tsia̍h, Tâi-uân tshut ba̍k-kia̍h. 




木屐真好穿，臺灣出鵁鴒。
Ba̍k-kia̍h tsin hó-tshīng, Tâi-uân tshut ka-līng.




鵁鴒會講話，臺灣出棉被。
Ka-līng ē kóng-uē, Tâi-uân tshut mî-phuē.

 


棉被蓋會燒，臺灣出弓蕉。
Mî-phuē kah ē sio, Tâi-uân tshut king-tsio.




弓蕉真大枇，臺灣出番薯。
King-tsio tsin tuā pî, Tâi-uân tshut han-tsî.




番薯會止飢，臺灣出飛行機。
Han-tsî ē tsí-ki, Tâi-uân tshut hue-lîng-ki.




飛行機真𠢕飛，臺灣出鼓吹。
Hue-lîng-ki tsin gâu pue, Tâi-uân tshut kóo-tshue.




鼓吹真𠢕霆，臺灣出炸彈。
Kóo-tshue tsin gâu tân, Tâi-uân tshut tsà-tuânn.




炸彈真厲害，歹人毋敢來。
Tsà-tuânn tsin lī-hāi, pháinn-lâng m̄ kánn lâi.




第二課  羞！羞！羞！ 
Tē-jī khò Tshiu! Tshiu! Tshiu!

羞！羞，羞！羞！羞，
Tshiu! Tshiu, tshiu! Tshiu! Tshiu,




捾籃仔抾鰗鰡。 
kuānn nâ-á khioh hôo-liu. 


 

羞！羞，羞！羞！羞， 
Tshiu! Tshiu, tshiu! Tshiu! Tshiu,




捾籃仔抾鰗鰡。
kuānn nâ-á khioh hôo-liu.




攏總抾幾尾？ 
Lóng-tsóng khioh kuí bué?




哎唷！攏總抾兩尾。
Aih-ioh! Lóng-tsóng khioh nn̄g bué.




一尾煮來食！一尾糊目睭， 
Tsi̍t bué tsú lâi tsia̍h! Tsi̍t bué kôo ba̍k-tsiu,




羞！羞，羞！羞！羞。
tshiu! Tshiu, tshiu! Tshiu! Tshiu.




第三課  膨鼠真古錐
Tē-sann khò Phòng-tshí tsin kóo-tsui

膨鼠膨鼠真古錐，
Phòng-tshí phòng-tshí tsin kóo-tsui,




兩蕊目睭大大蕊；
nn̄g luí ba̍k-tsiu tuā-tuā luí;




抾著栗子窒落喙，
khioh-tio̍h la̍t-tsí that lo̍h tshuì,




看著人來，緊走開。 
khuànn-tio̍h lâng lâi, kín tsáu--khui.




膨鼠膨鼠毋通走，
Phòng-tshí phòng-tshí m̄ thang tsáu,




趕緊來遮食塗豆； 
kuánn-kín lâi tsia tsia̍h thôo-tāu;




塗豆一磅九角九，
thôo-tāu tsi̍t pōng káu kak káu,




欲食閣含猶有夠。
beh tsia̍h koh kânn iáu ū-kàu.




第四課  春天到
Tē-sì khò Tshun-thinn kàu

春天到，春天到，
Tshun-thinn kàu, tshun-thinn kàu,




鳥仔歡喜kiù-kiù吼；
tsiáu-á huann-hí kiù-kiù-háu;




厝前、厝後發青草，
tshù-tsîng, tshù-āu huat tshenn-tsháu,




紅花、白花滿窗仔口。
âng hue, pe̍h hue muá thang-á-kháu.




春天到，春天到，
Tshun-thinn kàu, tshun-thinn kàu,




日頭透早著探頭；
ji̍t-thâu thàu-tsá tio̍h thàm-thâu;  




叫我起來做體操，
kiò guá khí-lâi tsò thé-tshau,




行行、跳跳抑是罔走。 
kiânn-kiânn, thiàu-thiàu ia̍h-sī bóng tsáu.




春天到，春天到，
Tshun-thinn kàu, tshun-thinn kàu,




透早起來款飯包；
thàu-tsá khí-lâi khuán pn̄g-pau;




食予飽飽去學校，
tsia̍h hōo pá-pá khì ha̍k-hāu,




身體健康讀冊𠢕。
sin-thé kiān-khong tha̍k-tsheh gâu.




第五課  粉鳥
Tē-gōo khò Hún-tsiáu

粉鳥粉粉粉，目睭圓kùn-kùn，
Hún-tsiáu hún-hún-hún, ba̍k-tsiu înn-kùn-kùn, 




喙䫌尖tok-tok， 
tshuì-phué tsiam-tok-tok,  




頭殼𠕇硞硞， 
thâu-khak tīng-khok-khok,




身軀肥thǹg-thǹg,
sin-khu puî-thǹg-thǹg,




翼股硬kǹg-kǹg，
si̍t-kóo ngē-kǹg-kǹg,




兩支跤骨徛穩穩，
nn̄g ki kha-kut khiā ún-ún,  




看著，媠媠媠
khuànn--tio̍h, suí-suí-suí  




害阮看甲跩著頷頸。
hāi guán khuànn kah tsuāinn-tio̍h ām-kún.




第六課  老師講予你知影
Tē-la̍k khò Lāu-su kóng hōo lí tsai-iánn

小朋友 小朋友  
Sió-pîng-iú sió-pîng-iú




老師講予你知影
lāu-su kóng hōo lí tsai-iánn




學校媠噹噹
ha̍k-hāu suí-tang-tang




花園有花欉
hue-hn̂g ū hue-tsâng




樹仔跤好歇涼 
tshiū-á-kha hó hioh-liâng




運動埕走相逐   
ūn-tōng-tiânn tsáu-sio-jiok




趨溜梯幌韆鞦
tshu liu-thui hàinn-tshian-tshiu




坐吭翹枋 拍球
tsē khōng-khiàu-pang phah-kiû




逐項好耍
ta̍k hāng hó-sńg




逐項好𨑨迌
ta̍k hāng hó tshit-thô




學校實在真心適
ha̍k-hāu si̍t-tsāi tsin sim-sik




第七課  一隻釣魚翁
Tē-tshit khò Tsi̍t tsiah tiò-hî-ang

一隻釣魚翁，徛佇魚池仔邊的一欉苦楝仔樹頂，
Tsi̍t tsiah tiò-hî-ang, khiā tī hî-tî-á pinn ê tsi̍t tsâng khóo-līng-á tshiū-tíng,




恬恬徛佇遐，一直攏無振動，
tiām-tiām khiā tī hia, it-ti̍t lóng bô tín-tāng,  




干焦目睭金金相，相對魚池彼爿去，
kan-na ba̍k-tsiu kim-kim-siòng, siong uì hî-tî hit pîng khì,




魚池內底有魚仔咧𨑨迌，泅來泅去， 
hî-tî lāi-té ū hî-á teh tshit-thô, siû lâi siû khì,




大尾魚遮大尾，釣魚翁看著會驚， 
tuā-bué hî tsiah tuā-bué, tiò-hî-ang khuànn tio̍h ē kiann,




細尾魚真細尾，覕踮大尾魚的下跤，毋敢泅佇水面， 
sè-bué hî tsin sè-bué, bih tiàm tuā-bué hî ê ē-kha, m̄ kánn siû tī tsuí-bīn,   




釣魚翁猶是金金相，寬寬仔咧聽候，
tiò-hî-ang iáu sī kim-kim-siòng, khuann-khuann-á teh thìng-hāu,




突然間，機會來囉，一尾細尾魚泅出水面，
tu̍t-jiân-kan, ki-huē lâi --looh, tsi̍t bué sè-bué hî siû tshut tsuí-bīn,




釣魚翁跤手非常緊，隨tso̍k落去， 
tiò-hî-ang kha-tshiú hui-siông kín, suî tso̍k --lo̍h-khì, 




當伊飛倒轉來樹仔頂，喙裡已經咬著一尾魚。
tng i pue tò-tńg--lâi tshiū-á-tíng, tshuì--lí í-king kā-tio̍h tsi̍t bué hî.




第八課  看電視
Tē-peh khò Khuànn tiān-sī

阮兜有兩台電視，一台佇樓跤客廳，一台佇二樓阿母的房間。
Guán tau ū nn̄g tâi tiān-sī, tsi̍t tâi tī lâu-kha kheh-thiann, tsi̍t tâi tī jī lâu a-bú ê pâng-king.




樓跤的電視上無閒，
Lâu-kha ê tiān-sī siōng bô-îng,

是阿公、阿媽的良伴。
sī a-kong, a-má ê liông-phuānn.

阿公興看布袋戲佮聽講古，
A-kong hìng khuànn pòo-tē-hì kah thiann kóng-kóo,

阿媽上愛看歌仔戲，
a-má siōng ài khuànn kua-á-hì,

逐齣攏看甲真趣味。
ta̍k tshut lóng khuànn kah tsin tshù-bī.




我問阿公、阿媽，哪會遮爾愛看布袋戲、歌仔戲？
Guá mn̄g a-kong, a-má, ná ē tsiah-nī ài khuànn pòo-tē-hì, kua-á-hì? 




阿媽講：彼北京語的齣頭阮聽無，
A-má kóng: He Pak-kiann-gí ê tshut-thâu guán thiann bô,

這講臺語的歌仔戲阮毋才有趣味。
tse kóng Tâi-gí ê kua-á-hì guán m̄-tsiah ū tshù-bī.   




阿公講：布袋戲佮講古，攏用臺灣話，聽著毋才會kah味。
A-kong kóng: Pòo-tē-hì kah kóng-kóo, lóng iōng Tâi-uân-uē, thiann tio̍h m̄-tsiah ē kah-bī.




阿爸上愛看新聞，阿母愛看連續劇，小弟佮我愛看卡通，嘛愛看「臺灣囡仔王」的節目，聽小朋友講臺語，真趣味，嘛會使順紲學臺語。
A-pah siōng ài khuànn sin-bûn, a-bú ài khuànn liân-sio̍k-kio̍k, sió-tī kah guá ài khuànn khah-thong, mā ài khuànn “Tâi-uân gín-á ông” ê tsiat-bo̍k, thiann sió-pîng-iú kóng Tâi-gí, tsin tshù-bī, mā ē-sái sūn-suà o̍h Tâi-gí. 




第九課  美國割包
Tē-káu khò Bí-kok kuah-pau

美國割包叫漢堡，
Bí-kok kuah-pau kiò hàn-pó,




一包遮大包，閣真腥臊, 
tsi̍t pau tsiah tuā pau, koh tsin tshenn-tshau,  


 

可惜，
khó-sioh,




有肉無塗豆，
ū bah bô thôo-tāu,




有青菜無鹹菜，
ū tshenn-tshài bô kiâm-tshài,




雖然時行全世界，
sui-jiân sî-kiânn tsuân-sè-kài,   




大人囡仔攏總知，
tuā-lâng gín-á lóng-tsóng tsai,




逐家食甲笑咍咍，
ta̍k-ke tsia̍h kah tshiò-hai-hai,




毋過醫生叫咱愛細膩，
m̄-koh i-sing kiò lán ài sè-jī,




因為漢堡雖然有氣味，
in-uī hàn-pó sui-jiân ū khì-bī,




對身體卻是不利。
tuì sin-thé khiok-sī put-lī.

