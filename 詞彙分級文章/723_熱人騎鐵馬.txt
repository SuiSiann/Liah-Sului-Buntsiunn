723 熱人騎鐵馬

熱人的日時，
Jua̍h--lâng ê ji̍t--sî, 

不管時日頭攏真猛，
put-kuán-sî ji̍t-thâu lóng tsin mé, 

天氣熱翕翕，
thinn-khì jua̍h-hip-hip,  

敢若火燒埔咧。
kán-ná hué-sio-poo --leh. 

定聽人講，
Tiānn thiann lâng kóng, 

若是無代誌莫出去，
nā-sī bô tāi-tsì mài tshut--khì, 

無是會著痧。
bô sī ē tio̍h-sua. 

天氣漚鬱袂當出去lau-lau咧，
Thinn-khì àu-ut bē-tàng tshut-khì lau-lau--leh, 

心內有淡薄仔鬱卒，
sim-lāi ū  tām-po̍h-á ut-tsut, 

一直到下晡日頭光較軟，
it-ti̍t kàu ē-poo ji̍t-thâu-kng khah nńg, 

想著這句「巧的顧身體，
siūnn-tio̍h tsit kù “Khiáu--ê kòo sin-thé, 

戇的顧家伙」，
gōng--ê kòo ke-hué”, 

我就決定欲騎鐵馬出去踅踅咧。
guá tō kuat-tīng beh khiâ thih-bé tshut-khì se̍h-se̍h--leh.

這个時陣，
Tsit ê sî-tsūn, 

鐵馬騎佇打馬膠路，
thih-bé khiâ tī tá-má-ka-lōo, 

嘛是會熁著燒氣，
mā sī ē hannh-tio̍h sio-khì, 

管待伊，
kuán-thāi --i, 

總比透中晝較好。
tsóng pí thàu-tiong-tàu khah hó.

鐵馬騎咧四界玲瑯踅，
Thih-bé khiâ --leh sì-kè lin-long se̍h, 

看著有蔭的所在小覕一下仔，
khuànn-tio̍h ū ńg ê sóo-tsāi sió bih tsi̍t-ē-á, 

規身軀汗㴙㴙滴，
kui-sin-khu kuānn tsha̍p-tsha̍p-tih, 

閣喙焦喉渴。
koh tshuì-ta-âu-khuah. 

這个所在若有礤冰，
Tsit ê sóo-tsāi nā ū tshuah-ping, 

毋知偌好咧？
m̄ tsai guā hó --leh? 

山頂哪會有礤冰，
Suann-tíng ná ē ū tshuah-ping, 

我是佇咧陷眠是無？
guá sī tī-leh hām-bîn sī --bô? 

攑頭一下看，
Gia̍h-thâu tsi̍t-ē khuànn, 

#e̋nn#！
#e̋nn#! 

溪仔水哪會強欲焦去，
Khe-á-tsuí ná ē kiōng-beh ta--khì, 

敢若賰一絲氣絲仔仝款，
kán-ná tshun tsi̍t-si khuì-si-á kāng-khuán, 

佇遐喘一下、
tī hia tshuán --tsi̍t-ē, 

爁一下。
nah --tsi̍t-ē. 

一大片青ling-ling的草仔埔，
Tsi̍t tuā phìnn tshenn-ling-ling ê tsháu-á-poo, 

嘛臭火焦去矣。
mā tshàu-hué-ta --khì --ah. 

平常時仔，
Pîng-siông-sî-á, 

規嚾規黨的狗群，
kui-uang-kui-tóng ê káu-kûn, 

嘛毋知走去佗？
mā m̄ tsai tsáu khì tó? 

粟鳥仔嘛驚熱，
Tshik-tsiáu-á mā kiann jua̍h, 

覕踮大欉樹跤，
bih tiàm tuā-tsâng tshiū-kha, 

佇遐嗤舞嗤呲，
tī hia tshi-bú-tshi̍h-tshū, 

毋知是咧潤喉抑是咧相褒。
m̄ tsai sī teh jūn-âu ia̍h-sī teh sio-po. 

干焦天頂白色薄薄的雲尪，
Kan-na thinn-tíng pe̍h-sik po̍h-po̍h ê hûn-ang, 

仝款勻勻仔徙蓮花步。
kāng-khuán ûn-ûn-á suá liân-hue-pōo. 

我足想欲大聲對日頭唱聲，
Guá tsiok siūnn-beh tuā-siann tuì ji̍t-thâu tshiàng-siann, 

共伊喝講：
kā i huah kóng: 

「拜託咧，
“Pài-thok --leh, 

拄好就會使，
tú-hó tō ē-sái, 

毋好傷超過，
m̄ hó siunn tshiau-kuè, 

逐家攏強欲接載袂牢矣」。
ta̍k-ke lóng kiōng-beh tsih-tsài bē tiâu --ah.”

鐵馬騎到日頭落山，
Thih-bé khiâ kàu ji̍t-thâu lo̍h-suann, 

跤一下塌，
kha tsi̍t-ē lap, 

風一下吹，
hong tsi̍t-ē tshue, 

塌愈緊、
lap jú kín, 

風愈透，
hong jú thàu, 

咻、咻、咻感覺足爽快的。
hiu, hiu, hiu kám-kak tsiok sóng-khuài --ê. 

拄才熱甲擋袂牢，
Tú-tsiah jua̍h kah tòng bē tiâu, 

踅踅唸的代誌，
se̍h-se̍h-liām ê tāi-tsì, 

這馬攏放袂記得矣。
tsit-má lóng pàng bē-kì-tit --ah. 

跤踏仔一直塌，
Kha-ta̍h-á it-ti̍t lap, 

塌到半山崙仔的土地公廟仔，
lap kàu puànn suann-lūn-á ê Thóo-tī-kong biō-á, 

我雙手合掌共土地公伯仔講：
guá siang-tshiú ha̍p-tsióng kā Thóo-tī-kong-peh-á kóng: 

「你好。」
“Lí hó.”

塌去斡角的教堂，
Lap khì uat kak ê kàu-tn̂g, 

我用正手佇頭額佮肩胛頭點#三#下，
guá īng tsiànn-tshiú tī thâu-hia̍h kah king-kah-thâu tiám #sann# ē, 

毋知按呢著抑是毋著，
m̄ tsai án-ne tio̍h ia̍h-sī m̄-tio̍h, 

共#耶穌#講：
kā #Iâ-soo# kóng:

「#阿門#。」
 “#A-mn̂g#.” 

塌去河濱公園看著大欉榕仔樹，
Lap khì hô-pin-kong-hn̂g khuànn-tio̍h tuā-tsâng tshîng-á-tshiū, 

釘落來的根粗閣長。
tìng --lo̍h-lâi ê kin tshoo koh tn̂g. 

我細聲問榕仔樹公講:
Guá sè-siann mn̄g tshîng-á-tshiū-kong kóng:

「榕仔樹公，
“Tshîng-á-tshiū-kong, 

喙鬚哪會遐爾長，
tshuì-tshiu ná ē hiah-nī tn̂g, 

你到底是幾歲？」
lí tàu-té sī kuí huè?”

熱人騎鐵馬去郊外lau-lau咧，
Jua̍h--lâng khiâ thih-bé khì kau-guā lau-lau --leh, 

雖然無礤冰通食，
sui-jiân bô tshuah-ping thang tsia̍h, 

會當欶著新鮮空氣，
ē-tàng suh-tio̍h sin-sian khong-khì, 

嘛袂䆀喔！
mā bē-bái --ooh!

熱人騎鐵馬，
Jua̍h--lâng khiâ thih-bé, 

去郊外親近大自然，
khì kau-guā tshin-kīn tāi-tsū-jiân, 

節能減碳無烏煙，
tsat lîng kiám thuànn bô oo-ian, 

心情開闊無憂愁，
sim-tsîng khui-khuah bô iu-tshiû, 

身體健康毋免求。
sin-thé kiān-khong m̄-bián kiû. 

這就是人講的：
Tse tō sī lâng kóng --ê: 

「一兼二顧，
“It kiam jī kòo, 

摸蜊仔兼洗褲，
bong lâ-á kiam sé khòo, 

番薯溝兼種芋。」
han-tsî-kau kiam tsìng ōo.” 

熱人若無議量的時，
Jua̍h--lâng nā bô-gī-niū ê sî, 

就來騎鐵馬踅踅咧。
tō lâi khiâ thih-bé se̍h-se̍h--leh.

