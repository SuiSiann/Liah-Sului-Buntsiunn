772 七美人七欉樹：閩南語教材學生手冊‧四下

#澎湖#第一進士
#Phînn-ôo# tē-it tsìn-sū

#阿男#較緊去讀書啦
#A-lâm# khah kín khì tha̍k-tsu --lah

大漢看會當親像#蔡廷蘭#仝款
Tuā-hàn khuànn ē-tàng tshin-tshiūnn #Tshuà Tîng-lân# kāng-khuán

做一个進士
Tsò tsi̍t ê tsìn-sū

唅#蔡廷蘭#是啥物人
Hannh #Tshuà Tîng-lân# sī siánn-mih lâng

我攏毋捌聽過
Guá lóng m̄ bat thiann--kuè

#蔡廷蘭#是#澎湖#唯一的進士
#Tshuà Tîng-lân# sī #Phînn-ôo# uî-it ê tsìn-sū

聽講伊#五#歲就開始讀書
Thiann-kóng i #gōo# huè tō khai-sí tha̍k-tsu

#八#歲就會曉寫詩佮作文章
#Peh# huè tō ē-hiáu siá si kah tsok bûn-tsiong

逐家嘛攏足欽佩伊
Ta̍k-ke mā lóng tsiok khim-puē i

後來閣考著進士
Āu--lâi koh khó-tio̍h tsìn-sū

做大官
Tsò tuā-kuann

雙頭掛的#進士第#就是為著欲紀念伊
Siang thâu kuà ê #Tsìn-sū-tē# tō sī uī-tio̍h beh kì-liām i

#Uah##蔡廷蘭#遮𠢕喔
#Uah# #Tshuà Tîng-lân# tsiah gâu --ooh

按呢我就愛趕緊來讀書
Án-ne guá tō ài kuánn-kín lâi tha̍k-tsu

後擺才會有出脫
Āu-pái tsiah ē ū tshut-thuat

#豬母落水#
#Ti-bó-lo̍h-tsuí#

有一日
Ū tsi̍t ji̍t

天氣真熱
Thinn-khì tsin jua̍h

阮規家伙仔攏坐佇客廳歇睏
Guán kui-ke-hué-á lóng tsē tī kheh-thiann hioh-khùn

#阿滿#我今仔日𤆬你來#豬母水#泅水
#A-muá# guá kin-á-ji̍t tshuā lí lâi #Ti-bó-tsuí# siû-tsuí 

#豬母水#佇佗位
#Ti-bó-tsuí# tī tó-uī

就是#山水#啦
tō sī #San-suí# --lah

上古早叫做#豬母落水#
Siōng kóo-tsá kiò-tsò #Ti-bó-lo̍h-tsuí#

彼是有故事的囉
Hit sī ū kòo-sū --ê --looh

阿爸你較緊講予我聽
A-pa lí khah kín kóng hōo guá thiann

佇以前
Tī í-tsîng

有一隻豬母𤆬伊的豬仔囝去海墘耍水
Ū tsi̍t tsiah ti-bó tshuā i ê ti-á-kiánn khì hái-kînn sńg tsuí

In佇遐耍水的時陣
In tī hia sńg tsuí ê sî-tsūn

海底煞出現一隻真驚人的土婆
Hái-té suah tshut-hiān tsi̍t tsiah tsin kiann--lâng ê thóo-pô

將上細隻的豬仔囝抱去
Tsiòng siōng sè tsiah ê ti-á-kiánn phō--khì

逐家攏真驚惶
Ta̍k-ke lóng tsin kiann-hiânn

就趕緊爬上岸
Tō kuánn-kín pê tsiūnn-huānn

四界去鬥揣
Sì-kè khì tàu tshuē

後來咧
Āu--lâi --leh

豬母抱著貓食鹽存範死的心
Ti-bó phō tio̍h niau tsia̍h iâm tshûn-pān sí ê sim

落水欲就救彼隻豬仔囝
Lo̍h-tsuí beh tō kiù hit tsiah ti-á-kiánn

也煞去予土婆咬去
Iā suah khì hōo thóo-pô kā--khì

所以人就共這个所在叫做#豬母落水#
Sóo-í lâng tō kā tsit ê sóo-tsāi kiò-tsò #Ti-bó-lo̍h-tsuí#

簡單叫做#豬母水#後來有人感覺歹聽
Kán-tan kiò-tsò #Tu-bú-tsuí# āu--lâi ū lâng kám-kak pháinn-thiann

才改做#山水#
Tsiah kái-tsò #San-suí#

人講
Lâng kóng

爸母疼囝是天性
Pē-bú thiànn kiánn sī thian-sìng

這隻豬母實在真偉大
Tsit tsiah ti-bó si̍t-tsāi tsin uí-tāi

龍銀填海
Lîng-gîn thiām-hái

較早
Khah-tsá

有一个愛展風神的將軍
Ū tsi̍t ê ài tián hong-sîn ê tsiong-kun

聽講#張百萬#是#澎湖#上好額的人
Thiann-kóng #Tiunn Pah-bān# sī #Phênn-ôo# siōng hó-gia̍h ê lâng

伊毋相信
I m̄ siong-sìn 

就刁工招#張百萬#用錢填海來拚輸贏
Tō thiau-kang tsio #Tiunn Pah-bān# iōng tsînn thiām-hái lâi piànn su-iânn

一開始
Tsi̍t khai-sí

船駛到#吼門#
Tsûn sái kàu #Háu-mn̂g#

雙方輪流共龍仔銀擲落海
Siang-hong lûn-liû kā lîng-á-gîn tàn lo̍h-hái

自透早擲到日暗
Tsū thàu-tsá tàn kàu ji̍t àm

#張百萬#的錢較擲都擲袂了
#Tiunn Pah-bān# ê tsînn khah tàn to tàn bē liáu

彼个將軍看這个範勢
Hit ê tsiong-kun khuànn tsit ê pān-sè

心內想講
Sim-lāi siūnn-kóng

慘矣
Tshám --ah

這聲落氣
Tsit-siann làu-khuì

好
Hó

輸人毋輸陣
Su lâng m̄ su tīn

只好用偷食步
Tsí-hó iōng thau-tsia̍h-pōo

伊隨叫人提磚仔墼假做龍銀
I suî kiò lâng thê tsng-á-kat ké-tsò lîng-gîn

繼續填海
Kè-sio̍k thiām-hái

毋過到落尾
M̄-koh kàu lo̍h-bué

將軍猶原是輸
Tsiong-kun iu-guân sī su

你看
Lí khuànn 

這就是做銃拍家己
Tse tō sī tsò tshìng phah ka-kī

你講著無
Lí kóng tio̍h --bô

#天台山#的跤跡
#Thian-tâi-san# ê kha-jiah

古早#望安#佮#花嶼#原本是黏做伙的
Kóo-tsá #Bāng-uann# kah #Hue-sū# guân-pún sī liâm tsò-hué --ê

有一擺
Ū tsi̍t pái

#呂洞賓#經過#望安#附近
#Lī Tōng-pin# king-kuè #Bāng-uann# hù-kīn

腹肚雄雄疼起來
Pak-tóo hiông-hiông thiànn --khí-lâi

臨時臨曜
Lîm-sî-lîm-iāu

煞揣無便所通跍
Suah tshuē bô piān-sóo thang khû

今欲按怎
Tann beh án-tsuánn

伊四界看看咧
I sì-kè khuànn-khuànn-leh

攏無人
Lóng bô lâng

就共正跤踏踮#望安#的#天台山頂#
tō kā tsiànn-kha ta̍h tiàm #Bāng-uann# ê  #Thian-tâi-suann-tíng#

倒跤踏踮#花嶼#東邊的山崁
Tò-kha ta̍h tiàm #Hue-sū# tang-pinn ê suann-khàm

跍落來解決
Khû --lo̍h-lâi kái-kuat

因為一時擋袂牢
In-uī tsi̍t-sî tòng bē tiâu

傷出力
Siunn tshut-la̍t

毋但共兩个島分開
M̄-nā kā nn̄g ê tó hun--khui

閣佇#天台山頂#留一个跤跡
Koh tī #Thian-tâi-suann-tíng# lâu tsi̍t ê kha-jiah

伊所留落來的黃金
I sóo lâu --lo̍h-lâi ê n̂g-kim

就是這陣的#望安#佮#花嶼#中央的無人島
Tō sī tsit-tsūn ê #Bāng-uann# kah #Hue-sū# tiong-ng ê bô-jîn-tó

#七#美人#七#欉樹
#Tshit# bí-jîn #tshit# tsâng tshiū

#澎湖#的#七美#
#Phînn-ôo# ê #Tshit-bí#

是一个足媠的所在
Sī tsi̍t ê tsiok suí ê sóo-tsāi

#澎湖#的#七美#
#Phînn-ôo# ê #Tshit-bí#

嘛有一个足好聽的故事
Mā ū tsi̍t ê tsiok hó-thiann ê kòo-sū

古早古早
Kóo-tsá kóo-tsá

有七个姊妹仔伴
Ū tshit ê tsí-muē-á-phuānn

生做尖跤幼手
Senn-tsò tsiam kha iù tshiú

是#大嶼山#有名的媠姑娘
Sī #Tuā-sū-suann# ū-miâ ê suí koo-niû

毋過
M̄-koh

媠人無媠命
Suí lâng bô suí miā

有一日
Ū tsi̍t ji̍t

海賊三更半暝駛船來到#大嶼#
Hái-tsha̍t sann-kenn-puànn-mê sái-tsûn lâi kàu #Tuā-sū#

也搶也刣
Iā tshiúnn iā thâi

逐家攏真著驚
Ta̍k-ke lóng tsin tio̍h-kiann

這七个姊妹仔伴嘛做伙走去後山覕
Tsit tshit ê tsí-muē-á-phuānn mā tsò-hué tsáu khì āu-suann bih

哎
Ai

天不從人願
Thian put tsiông jîn guān

也是予遐無惡不作的海賊揣著
Iā-sī hōo hia bû ok put tsok ê hái-tsha̍t tshuē--tio̍h

我甘願死
Guá kam-guān sí

也毋予遐的海賊侮辱
Iā m̄ hōo hia-ê hái-tsha̍t bú-jio̍k

我嘛是
Guá mā sī

我嘛仝款
Guá mā kāng-khuán

七个姊妹仔伴人媠心嘛媠
Tshit ê tsí-muē-á-phuānn lâng suí sim mā suí

做伙跪落塗跤
Tsò-hué kuī-lo̍h thôo-kha

對天拜三拜
Tuì thinn pài sann pài

感謝爸母晟養的恩情
Kám-siā pē-bú tshiânn-ióng ê un-tsîng

了後就一个一个
Liáu-āu tō tsi̍t ê tsi̍t ê

跳落古井內
Thiàu-lo̍h kóo-tsínn-lāi

一冬後
Tsi̍t tang āu

古井邊發出七欉樹仔
Kóo-tsínn-pinn huat-tshut tshit tsâng tshiū-á

逐家攏講
Ta̍k-ke lóng kóng 

遐的七欉樹
Hia ê tshit tsâng tshiū

就是彼七个媠姑娘的化身
Tō sī hit tshit ê suí koo-niû ê huà-sin

後來
Āu--lâi

#大嶼#就改名
#Tuā-sū# tō kái-miâ

號做#七美#
Hō-tsò #Tshit-bí#

這个名真好聽
Tsit ê miâ tsin hó-thiann

真有意思
Tsin ū ì-sù

你講著無
Lí kóng tio̍h --bô

望君早歸
Bāng kun tsá kui

美麗的#大嶼#
Bí-lē ê #Tuā-sū#

有一个賢慧的査某人
Ū tsi̍t ê hiân-huē ê tsa-bóo-lâng

毋管透風抑是落雨
M̄-kuán thàu-hong iah-sī lo̍h-hōo

逐工攏佇海墘
Ta̍k kang lóng tī hái-kînn

等待伊的翁婿出海平安倒轉來
Tán-thāi i ê ang-sài tshut-hái pîng-an tò-tńg--lâi

有一工的下晡
Ū tsi̍t kang ê ē-poo

海面上突然間起大風
Hái-bīn siōng tu̍t-jiân-kan khí tuā-hong

海湧一嶺比一嶺較懸
Hái-íng tsi̍t niá pí tsi̍t niá khah kuân

伊煩惱甲袂食袂睏
I huân-ló kah bē tsia̍h bē khùn

就生狂走去海墘
Tō tshenn-kông tsáu khì hái-kînn

目睭金金相海面
Ba̍k-tsiu kim-kim-siòng hái-bīn

望啊望
Bāng --ah bāng

等啊等
Tán --ah tán

日落西山
Ji̍t lo̍h se suann

也等無in翁的船入港
Iā tán bô in ang ê tsûn ji̍p-káng

一工過了閣一工
Tsi̍t kang kuè liáu koh tsi̍t kang

一年過了閣一年
Tsi̍t nî kuè liáu koh tsi̍t nî

伊猶原無放棄伊的希望
I iu-guân bô hòng-khì i ê hi-bāng

這馬
Tsit-má

你遠遠就會當看著彼个海墘跤
Lí hn̄g-hn̄g tō ē-tàng khuànn-tio̍h hit ê hái-kînn-kha

親像有一个查某人倒佇遐
Tshin-tshiūnn ū tsi̍t ê tsa-bóo-lâng tó tī hia

永永遠遠佇等待伊的翁婿倒轉來
Íng-íng-uán-uán tī tán-thāi i ê ang-sài tò-tńg--lâi

