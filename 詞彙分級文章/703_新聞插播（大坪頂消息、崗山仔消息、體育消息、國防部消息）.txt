703 新聞插播（大坪頂消息、崗山仔消息、體育消息、國防部消息）

新聞插播，
Sin-bûn tshah-pòo, 

#大坪頂#消息，
#Tuā-pênn-tíng# siau-sit, 

#西北派#大魔頭#金光道祖#呢，
#Sai-pak-phài# tuā môo-thâu #Kim-kong-tō-tsóo# --neh, 

約#東南派#的一代情俠#吳坤龍#佇咧#大坪頂#一決死戰。
iok #Tang-lâm-phài# ê it tài tsîng-kiap #Ngôo Khun-liông# tī-leh #Tuā-pênn-tíng# it kuat sí tsiàn. 

兩人實力旗鼓相當，
Nn̄g lâng si̍t-li̍k kî-kóo-siong-tong, 

不分上下，
put-hun-siōng-hā, 

當兩人戰到地動山搖日月無光的時陣，
tong nn̄g lâng tsiàn kàu tē-tōng-san-iô ji̍t-gua̍t bû kong ê sî-tsūn, 

#西北派#大魔頭#金光道祖#忽然間
#Sai-pak-phài# tuā môo-thâu #Kim-kong-tō-tsóo# hut-jiân-kan 

提出#太極神刀#往一代情俠#吳坤龍#破來。
the̍h tshut #thài-ki̍k sîn-to# óng it tài tsîng-kiap #Ngôo Khun-liông# phuà --lâi. 

#太極神刀#是#上古##黃帝#手創造的，
#Thài-ki̍k sîn-to# sī #siōng-kóo# #N̂g-tè# tshiú tshòng-tsō --ê, 

削鐵如泥，
siah-thih-jû-nî, 

無堅不摧，
bû-kian-put-tshui, 

非常厲害。
hui-siông lī-hāi. 

一代情俠#吳坤龍#閃避不及呢竟然
It tài tsîng-kiap #Ngôo Khun-liông# siám-pī put ki̍p --neh kìng-liân 

被#金光道祖#殺成重傷，
pī #Kim-kong-tō-tsóo# sat sîng tāng-siong, 

一代情俠#吳坤龍#看情形不對
it tài tsîng-kiap #Ngôo Khun-liông# khuànn tsîng-hîng put-tuì 

馬上用輕功逃離現場到#小港#病院接受治療，
má-siōng iōng khin-kang tô-lī hiān-tiûnn kàu #Sió-káng# pēnn-īnn tsiap-siū tī-liâu, 

並且請著驗傷的報告，
pīng-tshiánn tshíng-tio̍h giām-siong ê pò-kò, 

到#高雄#地方法院按鈴申告大魔頭#金光道祖#重傷害，
kàu #Ko-hiông# tē-hng huat-īnn àn lîng sin-kò tuā môo-thâu #Kim-kong-tō-tsóo# tāng siong-hāi, 

殺人未遂，
sat jîn bī suī, 

此事由咱#高雄#地方法院處理當中。
tshú sū iû lán #Ko-hiông# tē-hng huat-īnn tshú-lí tang-tiong.

#崗山仔#消息，
#Kang-suann-á# siau-sit, 

#春桃仔#的小妹#春花仔#呢，
#Tshun-thô--á# ê sió-muē #Tshun-hue--á# --neh, 

今仔日宣佈伊減肥成功囉。
kin-á-ji̍t suan-pòo i kiám-puî sîng-kong --looh. 

根據#春花仔#講伊的噸聲呢
Kin-kù #Tshun-hue--á# kóng i ê tòng-siann --neh

佮in大姊仔#春桃仔#差不多，
kah in tuā-tsí-á #Tshun-thô--á# tsha-put-to, 

雖然呢無「婀娜多姿」呢，
sui-liân --neh bô ‘o-ló-to-tsu’ --neh, 

但是漢草袂䆀，
tān-sī hàn-tsháu buē-bái, 

有夠粗勇，
ū-kàu tshoo-ióng, 

今仔日雄雄想著欲用地磅來磅體重，
kin-á-ji̍t hiông-hiông siūnn-tio̍h beh iōng tē-pōng lâi pōng thé-tāng, 

喂，
eh, 

竟然呢減一公斤矣。
kìng-liân --neh kiám tsi̍t kong-kin --ah. 

#春花仔#十分的歡喜，
#Tshun-hue--á# tsa̍p hun ê huann-hí, 

所以辦了十塊桌來慶祝，
sóo-í pān liáu tsa̍p tè toh lâi khìng-tsiok, 

不過伊挑明講有一塊桌是一个人欲食的，
put-kò i thio-bîng kóng ū tsi̍t tè toh sī tsi̍t ê lâng beh tsia̍h --ê, 

毋通坐毋著位喔，
m̄-thang tsē m̄-tio̍h uī --ooh, 

#恆春仔#佇遮也恭喜#春花仔#減肥成功。
#Hîng-tshun--á# tī tsia iā kiong-hí #Tshun-hue--á# kiám-puî sîng-kong.

體育消息，
Thé-io̍k siau-sit, 

全國第五屆走標比賽呢，
tsuân-kok tē-gōo kài tsáu-pio pí-sài --neh, 

佇今仔日下晡結束囉，
tī kin-á-ji̍t e-poo kiat-sok --looh, 

今年的冠軍呢猶原是欠人真濟錢，
kin-nî ê kuan-kun --neh iu-guân sī khiàm lâng tsin tsē tsînn, 

到這馬閣咧走路的#玉姬仔#，
kàu tsit-má koh leh tsáu-lōo ê #Gio̍k-ki--á#, 

#玉姬仔#自從佇五冬前共人倒會仔到今仔日，
#Gio̍k-ki--á# tsū-tsiông tī gōo tang tsîng kā lâng tó huē-á kàu kin-á-ji̍t, 

錢猶是還人袂了，
tsînn iá sī hîng lâng buē liáu, 

不過呢只要有辦這个走標的比賽呢，
put-kò --neh tsí-iàu ū pān tsit ê tsáu-pio ê pí-sài --neh, 

伊一定會參加，
i it-tīng ē tsham-ka, 

根據#玉姬仔#表示呢，
kin-kù #Gio̍k-ki--á# piáu-sī --neh, 

伊欠人遐濟錢到這馬呢，
i khiàm lâng hah tsē tsînn kàu tsit-má --neh, 

債主攏掠伊袂著，
tsè-tsú lóng lia̍h i bē tio̍h, 

所以呢比賽走標提冠軍，
sóo-í --neh pí-sài tsáu-pio the̍h kuan-kun, 

就親像桌頂拈柑，
tō tshin-tshiūnn toh-tíng ni kam, 

輕輕鬆鬆。
khin khin sang sang.

下面是國防部的新聞快報，
Ē-bīn sī Kok-hông-pōo ê sin-bûn khuài pò, 

國防部消息，
Kok-hông-pōo siau-sit, 

國防部今仔日中晝發佈了「米蟲十號」動員演習的命令，
Kok-hông-pōo kin-á-ji̍t tiong-tàu huat-pòo liáu “Bí-thâng tsa̍p hō” tōng-uân ián-si̍p ê bīng-līng, 

凡受領#90#年度，
huân siū niá #90# nî-tōo, 

盹龜#147#之#258#帶#369#號，
tuh-ku #147# tsi #258# tài #369# hō, 

陷眠#2266#號，
hām-bîn #2266# hō, 

食了米#3388#號，
tsia̍h-liáu-bí #3388# hō, 

漚菜鳥#5#號，
au tshài-tsiáu #5# hō, 

瞞上欺下#7#號，
muâ-siōng-khi-hā #7# hō, 

欲食毋振動#48#號，
beh tsia̍h m̄ tín-tāng #48# hō, 

放烏假#11#號，
pàng oo ká #11# hō, 

貪污#13#之#93#號，
tham-u #13# tsi #93# hō, 

教育召集令的後備軍人呢，
kàu-io̍k tiàu-tsi̍p līng ê āu-pī kun-lîn --neh, 

於#7#月#32#日上午#8#點向指定地點報到。
î #7# gue̍h #32# li̍t siōng-ngóo #8# tiám hiòng tsí-tīng tē-tiám pò-tò. 

抑若虛偽造假空空七號，
Ia̍h-nā hi-uî tsō-ké khòng khòng tshit hō, 

於#7#月#33#日上午#8#點生效，
î #7# gue̍h #33# li̍t siōng-ngóo #8# tiám sing-hāu, 

並應於#7#月#34#日上午#8#點呢向指定地點報到。
pīng ing î #7# gue̍h #34# li̍t siōng-ngóo #8# tiám --neh hiòng tsí-tīng tē-tiám pò-tò. 

軍事發言人指出呢，
Kun-sū huat-giân lîn tsí-tshut --neh, 

本項的演習命令呢，
pún hāng ê ián-si̍p bīng-līng--neh, 

已經透過了全國新聞媒體立即傳達了演習的目的，
í-king thàu-kuè liáu tsuân-kok sin-bûn muî-thé li̍p-tsik thuân-ta̍t liáu ián-si̍p ê bo̍k-ti̍k, 

除了予後備軍人呢，
tû-liáu hōo āu-pī kun-jîn --neh, 

懷念做兵的過去，
huâi-liām tsò-ping ê kuè-khì, 

同時也檢驗三軍動員部隊的計畫，
tông-sî iā kiám-giām sann kun tōng-uân pōo-tuī ê kè-uē, 

準備消滅軍中害蟲。
tsún-pī siau-bia̍t kun-tiong hāi-thâng. 

報到人員請自行料理後事。
Pò-tò lîn-uân tshiánn tsū-hîng liāu-lí hiō-sū. 

以上是咱#番薯之聲#廣播電台本部獨家所提供，
Í-siōng sī lán #Han-tsî-tsi-siann# kóng-pòo tiān-tâi pún pōo to̍k-ka sóo thê-kiong, 

由本台特派記者#恆春仔#為恁報導採訪烏白來新聞，
iû pún tâi ti̍k-phài kì-tsiá #Hîng-tshun--á# uī lín pò-tō tshái-hóng oo-pe̍h lâi sin-bûn, 

感謝收聽。
kám-siā siu-thiann.

