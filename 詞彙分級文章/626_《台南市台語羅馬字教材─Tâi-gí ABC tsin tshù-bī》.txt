626 《台南市台語羅馬字教材─Tâi-gí ABC tsin tshù-bī》

第一課 阿媽掠四跤仔 
Tē-it khò A-má lia̍h sì-kha-á




阿媽掠四跤仔
A-má lia̍h sì-kha-á




天烏烏，欲落雨。
Thinn oo-oo, beh lo̍h-hōo.




阿媽欲補塗。
A-má beh póo thôo.




四跤仔kok kok kok。
Sì-kha-á kok kok kok.




哪會挖著芋。
Ná ē óo-tio̍h ōo.




第二課 咱的寶 
Tē-jī khò Lán ê pó




咱的寶
Lán ê pó




醫生人真好，
I-sing lâng tsin hó,




醫術人呵咾，
i-su̍t lâng o-ló.




無論好天抑落雨，
Bô-lūn hó-thinn ia̍h lo̍h-hōo,




哥哥妹妹佮姨婆，
ko-koh me--meh kah î-pô,




有伊就袂煩惱。
ū i tō bē huân-ló.




伊是咱的寶。
I sī lán ê pó.




第三課 有的無的 
Tē-sann khò Ū--ê bô--ê




有的無的
Ū--ê bô--ê




下晡來踅街。
Ē-poo lâi se̍h-ke.




阿爸欲買簿仔布鞋，
A-pah beh bé phōo-á pòo-ê,




阿母欲買匏仔枇杷，
a-bú beh bé pû-á pî-pê,




盒仔帽仔鉛筆嘛欲買。
a̍p-á bō-á iân-pit mā beh bé.




阿媽講，有的無的莫烏白買。
A-má kóng, ū--ê bô--ê mài oo-pe̍h bé.




第四課 露螺 
Tē-sì khò Lōo-lê




露螺
Lōo-lê




蜊仔，蜊仔佇籃仔底，
lâ-á, lâ-á tī nâ-á té,




蜘蛛，蜘蛛佇櫥仔爬，
ti-tu, ti-tu tī tû-á pê,




兔仔，兔仔佇竹椅仔䖙，
thòo-á, thòo-á tī tik-í-á the,




露螺，露螺直直爬，
lōo-lê, lōo-lê ti̍t-ti̍t pê,




毋捌著第一个。
m̄ bat tio̍h tē-it ê.




第五課 𨑨迌 
Tē-gōo khò Tshit-thô




𨑨迌
Tshit-thô




下課矣，緊來去。
Hā-khò --ah, kín lâi-khì.




拍干樂，覕相揣，
Phah kan-lo̍k, bih-sio-tshuē,




做伙奕。
tsò-hué ī.




跳格仔，踢毽子，
Thiàu keh-á, that kiàn-tsí ,




真趣味。
tsin tshù-bī.




下課來𨑨迌，
Hā-khò lâi tshit-thô,




逐項攏佮意。
ta̍k hāng lóng kah-ì.




第六課 學臺語 
Tē-la̍k khò O̍h Tâi-gí




學臺語
O̍h Tâi-gí




臺語字，趣味有意義。
Tâi-gí jī, tshù-bī ū ì-gī.




臺語詩，文雅又閣媠。
Tâi-gí si, bûn-ngá iū-koh suí.




學臺語逐家毋免比。
O̍h Tâi-gí ta̍k-ke m̄-bián pí.




好朋友做伙來，
Hó pîng-iú tsò-hué lâi,




你唱歌矣，我唸詩。
lí tshiùnn-kua--ah, guá liām si.




第七課 炕窯
Tē-tshit khò Khòng-iô




炕窯
Khòng-iô




來，來，來，來炕窯！
Lâi, lâi, lâi, lâi khòng-iô!




番薯，番麥攢袂少，
Han-tsî, huan-be̍h tshuân bē tsió,




也有土雞仔愛落窯。
iā ū thóo-ke-á ài lo̍h iô.




好食袂油人呵咾，
Hó-tsia̍h bē iû lâng o-ló,




大人，囡仔鬥相報，
tuā-lâng, gín-á tàu sio-pò,




後擺做伙來炕窯！
āu-pái tsò-hué lâi khòng-iô!




第八課 阿啄仔天使 
Tē-peh khò A-tok-á thinn-sài




阿啄仔天使
A-tok-á thinn-sài




鼻仔啄啄的天使，
Phīnn-á tok-tok ê thinn-sài,




對遠遠的所在來。
uì hn̄g-hn̄g ê sóo-tsāi lâi.




學校，報紙辦第一，
Ha̍k-hāu, pò-tsuá pān tē-it,




閣教咱寫白話字。
koh kà lán siá Pe̍h-uē-jī.




照顧臺灣六十年，
Tsiàu-kòo Tâi-uân la̍k-tsa̍p nî,




上蓋懷念巴克禮伊。
siōng-kài huâi-liām Pa-khik-lé i.




第九課 火車 
Tē-káu khò Hué-tshia




火車
Hué-tshia




火車，火車，欲起行。
Hué-tshia, hué-tshia, beh khí-kiânn.




行過海口佮平洋。
Kiânn kuè hái-kháu kah pênn-iûnn.




行過溪邊佮山嶺。
Kiânn kuè khe-pinn kah suann-niá.




行到新營揣親情。
Kiânn kàu Sin-iânn tshuē tshin-tsiânn.




阿媽請阮食大餅；
A-má tshiánn guán tsia̍h tuā-piánn;




阿公𤆬阮去泡溫泉。
a-kong tshuā guán khì phàu un-tsuânn.




第十課 公園 
Tē-tsa̍p khò Kong-hn̂g




公園
Kong-hn̂g




公園，公園真濟人。
Kong-hn̂g, kong-hn̂g tsin tsē lâng.




阿公教阮愛振動，
A-kong kà guán ài tín-tāng,




維持環境鬥相共，
î-tshî khuân-kíng tàu-sann-kāng,




1，2，3，4真輕鬆。
1, 2, 3, 4 tsin khin-sang.




公孫仔tin-tin閣tang-tang，
Kong-sun-á tin-tin koh tang-tang,




歌聲，笑聲伴規工。
kua-siann, tshiò-siann phuānn kui kang.




第十一課 放風吹
Tē-tsa̍p-it khò Pàng hong-tshue




放風吹
Pàng hong-tshue




風吹風吹著起飛，
Hong-tshue hong-tshue tio̍h khí-pue,




飛懸飛低覕相揣。
pue kuân pue kē bih-sio-tshuē.




五花十色的風吹，
gōo-hue-tsa̍p-sik ê hong-tshue,




風吹自由滿天飛。
hong-tshue tsū-iû muá thinn pue.




第十二課 踅夜市 
Tē-tsa̍p-jī khò Se̍h iā-tshī




踅夜市
Se̍h iā-tshī




暗時仔相招踅夜市，
Àm-sî-á sio-tsio se̍h iā-tshī,




內行的𤆬路袂無去，
lāi-hâng--ê tshuā-lōo bē bô--khì,




食的耍的滿滿是，
tsia̍h--ê sńg--ê muá-muá-sī,




逐家踅甲真歡喜，
ta̍k-ke se̍h kah tsin huann-hí,




時間siu一下就過去，
sî-kan siu --tsi̍t-ē tō kuè--khì,




總是嘛愛來轉去，
tsóng--sī mā ài lâi tńg--khì,




後日閣來踅夜市。
āu-ji̍t koh lâi se̍h iā-tshī.

