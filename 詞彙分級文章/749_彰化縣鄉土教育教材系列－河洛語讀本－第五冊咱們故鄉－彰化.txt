749 彰化縣鄉土教育教材系列－河洛語讀本－第五冊咱們故鄉－彰化

一、地名的由來：
It, tē-miâ ê iû-lâi:

原名半線，是原住民寄居的所在，後來真濟大陸居民來遮開墾，人愈來愈濟，愈來愈鬧熱，才號名「彰化」，是「顯彰聖化」的意思。
Guân-miâ Puànn-suànn, sī guân-tsū-bîn kià-ki ê sóo-tsāi, āu--lâi tsin tsē Tāi-lio̍k ki-bîn lâi tsia khai-khún, lâng jú lâi jú tsē, jú lâi jú lāu-jia̍t, tsiah hō-miâ “Tsiong-huà” , sī  “hiánn-tsiong siànn-huà” ê ì-sù.

二、地理位置：
Jī, tē-lí uī-tì:

彰化市的東北爿有貓羅、大肚兩條溪做隔界，連臺中縣的烏日鄉佮大肚鄉，西爿佮和美鎮、秀水鄉相接，南爿是花壇鄉。境內的八卦山脈對北爿向東爿延續。佇市中心東爿的八卦山海拔96公尺，徛懸看山跤，規个彰化市攏看的著。
Tsiong-huà-tshī ê tang-pak-pîng ū Niau-lô, Tuā-tōo nn̄g tiâu khe tsò keh-kài, liân Tâi-tiong-kuān ê Oo-ji̍t-hiong kah Tuā-tōo-hiong, sai-pîng kah Hô-bí-tìn, Siù-tsuí-hiong sio-tsiap, lâm-pîng sī Hue-tuânn-hiong. Kíng-lāi ê Pat-kuà-suann-me̍h uì pak-pîng hiòng tang-pîng iân-sio̍k. Tī tshī-tiong-sim tang-pîng ê Pat-kuà-suann hái-pua̍t 96 kong-tshioh, khiā kuân khuànn suann-kha, kui-ê Tsiong-huà-tshī lóng khuànn ê tio̍h.

三、地形：
Sann, tē-hîng:

彰化市內除了東部有少數的丘陵地以外，其他攏是平洋，是「台階地帶」。
Tsiong-huà-tshī-lāi tû-liáu tang-pōo ū tsió-sòo ê khiu-lîng-tē í-guā, kî-thann lóng sī pênn-iûnn, sī “tâi-kai tē-tài.”

四、交通：
Sì, kau-thong: 

彰化市佇本省的中點，有縱貫公路，鐵路經過。高速公路的王田交流道，彰化交流道到市內毋免兩公里。山線佮海線的火車佇遮交接，會當通全省每一个所在。另外縣道的交通嘛真方便，通縣內的每一个鄉鎮。
Tsiong-huà-tshī tī pún síng ê tiong-tiám, ū tshiòng-kuàn-kong-lōo, thih-lōo king-kuè. Ko-sok-kong-lōo ê Ông-tiân kau-liû-tō, Tsiong-huà kau-liû-tō kàu tshī-lāi m̄-bián nn̄g kong-lí. Suann-suànn kah hái-suànn ê hué-tshia tī tsia kau-tsiap, ē-tàng thong tsuân-síng muí tsi̍t ê sóo-tsāi. Līng-guā kuān-tō ê kau-thong mā tsin hong-piān, thong kuān-lāi ê muí tsi̍t ê hiong-tìn.

五、名勝古蹟：
Gōo, bîng-sìng kóo-tsik:

八卦山（閣叫做寮望山定軍山）大佛、
Pat-kuà-suann (koh kiò-tsò Liâu-bōng-suann Tīng-kun-suann) tuā-pu̍t,

彰化孔子廟（一級古蹟）、南瑤宮（媽祖廟）、
Tsiong-huà Khóng-tsú-biō (it kip kóo-tsik), Lâm-iâu-kiong (Má-tsóo-biō),

觀音亭（開化寺）、紅毛井等。
Kuan-im-tîng (Khai-huà-sī) , âng-mn̂g-tsénn tíng.

六、物產佮工商業：
La̍k, bu̍t-sán kah kang-siong-gia̍p:

農業：稻仔、菜蔬、王梨、塗豆、番麥、畜牧為主。
Lông-gia̍p: Tiū-á, tshài-se, ông-lâi, thôo-tāu, huan-be̍h, thiok-bo̍k uî-tsú.

工商：以傳統的手工業為主，親像做帽仔、做鞋仔……
Kang-siong: Í thuân-thóng ê tshiú-kang-gia̍p uî-tsú, tshin-tshiūnn tsò bō-á, tsò ê-á……

輕工業有電池、皮件、小五金、電鍍、紡織機的加工業。
khing-kang-gia̍p ū tiān-tî, phuê-kiānn, sió-ngóo-kim, tiān-tōo, pháng-tsit-ki ê ka-kang-gia̍p.

臺灣化學纖維公司是佇本市區的北爿。
Tâi-uân Huà-ha̍k Tshiam-uî Kong-si sī tī pún tshī-khu ê pak-pîng.

鹿港鎮
Lo̍k-káng-tìn

一、地名的由來：
It, tē-miâ ê iû-lâi:

清朝號做馬芝遴社，後來，
Tshing-tiâu hō-tsò Má-tsi-lîn-siā, āu--lâi,

大陸的移民看遮野鹿真濟，
Tāi-lio̍k ê î-bîn khuànn tsia iá-lo̍k tsin tsē,

閣號名「鹿仔港」。
koh hō-miâ “Lo̍k-á-káng.”

光復前，屬臺中州彰化邵鹿港街。
Kong-ho̍k tsîng, sio̍k Tâi-tiong-tsiu Tsiong-huà-siō Lo̍k-káng-ke.

地方自治了後，才屬彰化縣，就是今仔日的鹿港鎮。
Tē-hng tsū-tī liáu-āu, tsiah sio̍k Tsiong-huà-kuān, tō sī kin-á-ji̍t ê Lo̍k-káng-tìn.

二、地理位置：
Jī, tē-lí uī-tì:

鹿港鎮佇彰化縣的西北方。
Lo̍k-káng-tìn tī Tsiong-huà-kuān ê sai-pak-hong. 

南方隔一條福鹿溪佮福興鄉隔界。
Lâm-hong keh tsi̍t tiâu Hok-lo̍k-khe kah Hok-hing-hiong keh-kài. 

北爿隔番雅溝就是線西鄉、和美鎮。
Pak-pîng keh Huan-ngá-kau tō sī Suànn-sai-hiong, Hô-bí-tìn.

東爿接秀水鄉，西爿是臺灣海峽。
Tang-pîng tsiap Siù-tsuí-hiong, sai-pîng sī Tâi-uân-hái-kiap. 

古早，是臺灣中部上重要的港口，是真出名的文化古都，
Kóo-tsá, sī Tâi-uân tiong-pōo siōng tiōng-iàu ê káng-kháu, sī tsin tshut-miâ ê bûn-huà kóo-too, 

「一府二鹿三艋舺」的美名就是按呢來的。
“It Hú jī Lo̍k sann Báng-kah” ê bí miâ tō sī án-ne lâi--ê.

三、地形：
Sann, tē-hîng:

鹿港鎮的地勢誠平，是屬海墘平洋的好所在。
Lo̍k-káng-tìn ê tē-sè tsiânn pênn, sī sio̍k hái-kînn pênn-iûnn ê hó sóo-tsāi.

四、交通：
Sì, kau-thong: 

鹿港鎮的交通是公路為主。
Lo̍k-káng-tìn ê kau-thong sī kong-lōo uî-tsú.

鹿港彰化線、鹿港員林線，
Lo̍k-káng Tsiong-huà suànn, Lo̍k-káng Uân-lîm suànn,

是上重要的兩條線路。
sī siōng tiōng-iàu ê nn̄g tiâu suànn-lōo.

這馬猶閣有海墘公路相接，
Tsit-má iáu-koh ū hái-kînn-kong-lōo sio-tsiap,

會當通臺中縣、雲林縣。
ē-tàng thong Tâi-tiong-kuān, Hûn-lîm-kuān.

五、名勝古蹟：
Gōo, bîng-sìng kóo-tsik:

鹿港鎮的古蹟保存甲誠完整。
Lo̍k-káng-tìn ê kóo-tsik pó-tsûn kah tsiânn uân-tsíng.

是古色古香的所在。
Sī kóo-sik-kóo-hiong ê sóo-tsāi.

龍山寺是「一級古蹟」。
Liông-san-sī sī “it kip kóo-tsik.”

天后宮、文武廟、地藏王廟、城隍廟、
Thian-hiō-kiong, Bûn-bú-biō, Tē-tsông-ông-biō, Sîng-hông-biō,

三山國王廟、興安宮等，
Sam-san-kok-ông-biō, Hing-an-kiong tíng,

攏是「三級古蹟」。
lóng sī “sann kip kóo-tsik.”

六、物產佮工商業：
La̍k, bu̍t-sán kah kang-siong-gia̍p:

以農（稻穀）為主。淺海產量上濟的是蚵仔佮鰻。手工業上出名的是木工、家具、刻花匾額，攏真出名。竹篾仔做的葵扇、鼓仔燈嘛是真出名。
Í lông (tiū-kok) uî-tsú. Tshián-hái sán-liōng siōng tsē ê sī ô-á kah muâ. Tshiú-kang-gia̍p siōng tshut-miâ ê sī ba̍k-kang, ka-kū, khik-hue pián-gia̍h, lóng tsin tshut-miâ. Tik-bi̍h-á tsò--ê khuê-sìnn, kóo-á-ting mā sī tsin tshut-miâ.

和美鎮
Hô-bí-tìn

一、地名的由來：
It, tē-miâ ê iû-lâi:

原名卡里善，嘉慶初年號做和美線社，民國九年簡號和美，有「和平美麗」的意義。光復後，佇和北里改號和美鎮，到今仔日攏無變更。
Guân-miâ Khah-lí-siān, Ka-khìng tshoo nî hō-tsò Hô-bí-suànn-siā, bîn-kok káu nî kán hō Hô-bí, ū “hô-pîng bí-lē” ê ì-gī. Kong-ho̍k āu, tī Hô-pak-lí kái hō Hô-bí-tìn, kàu kin-á-ji̍t lóng bô piàn-king.

二、地理位置：
Jī, tē-lí uī-tì:

佇彰化縣的西北方，東南方是彰化市，西爿接線西鄉，西北接伸港鄉，西南方是鹿港鎮，南方接秀水鄉，北爿佮龍井、大肚兩鄉隔一條大肚溪相向。
Tī Tsiong-huà-kuān ê sai-pak-hong, tang-lâm-hong sī Tsiong-huà-tshī, sai-pîng tsiap Suànn-sai-hiong, sai-pak tsiap Sin-káng-hiong, se-lâm-hong sī Lo̍k-káng-tìn, lâm-hong tsiap Siù-tsuí-hiong, pak-pîng kah Liông-tsínn, Tuā-tōo nn̄g hiong keh tsi̍t tiâu Tuā-tōo-khe sio-hiàng.

三、地形：
Sann, tē-hîng:

本鎮的地勢誠平，是屬海墘平洋的好所在。
Pún tìn ê tē-sè tsiânn pênn, sī sio̍k hái-kînn pênn-iûnn ê hó sóo-tsāi.

四、交通：
Sì, kau-thong: 

上重要的路線是彰美路聯絡線西鄉、伸港鄉通彰化市。德美路、道周路、和港路、線東路是佮高速公路的交流道相連。彰和、彰草、彰新路是聯絡彰化市佮鹿港鎮；和線、西園路聯絡線西鄉，鹿和路直接通鹿港鎮。
Siōng tiōng-iàu ê lōo-suànn sī Tsiong-bí-lōo liân-lo̍k Suànn-sai-hiong, Sin-káng-hiong thong Tsiong-huà-tshī. Tik-bí-lōo, Tō-tsiu-lōo, Hô-káng-lōo, Suànn-tang-lōo sī kah ko-sok-kong-lōo ê kau-liû-tō sio-liân. Tsiong-hô, Tsiong-tsháu, Tsiong-sin-lōo sī liân-lo̍k Tsiong-huà-tshī kah Lo̍k-káng-tìn; Hô-suànn, Se-hn̂g-lōo liân-lo̍k Suànn-sai-hiong, Lo̍k-hô-lōo ti̍t-tsiap thong Lo̍k-káng-tìn.

五、名勝古蹟：
Gōo, bîng-sìng kóo-tsik:

徛佇和卿路的道東書院是「二級古蹟」，是清朝咸豐七年起的。佮鹿港龍山寺仝款，真有歷史價值。
Khiā tī Hô-khing-lōo ê Tō-tong Su-īnn sī “jī kip kóo-tsik”, sī Tshing-tiâu Hâm-hong tshit nî khí--ê. Kah Lo̍k-káng Liông-san-sī kāng-khuán, tsin ū li̍k-sú kè-ta̍t.

六、物產佮工商業：
La̍k, bu̍t-sán kah kang-siong-gia̍p:

有百分之三十的作穡人，出產上濟的是稻穀、雜糧、荷蘭豆、塗豆。林業是耕地的防風林為主。最近農業機械化、紡織、五金，尤其是「和美織仔」全臺灣通人知。
Ū pah hun tsi sann-tsa̍p ê tsoh-sit-lâng, tshut-sán siōng tsē ê sī tiū-kok, tsa̍p-niû, huê-liân-tāu, thôo-tāu. Lîm-gia̍p sī king-tē ê hông-hong-lîm uî-tsú. Tsuè-kīn lông-gia̍p ki-hāi-huà, pháng-tsit, ngóo-kim, iû-kî sī “Hô-bí-tsit-á” tsuân Tâi-uân thong lâng tsai.

線西鄉
Suànn-sai-hiong

一、地名的由來：
It, tē-miâ ê iû-lâi:

原名是半線西堡，光緒元年改做線西堡，民國九年閣佮下見口、新港兩區合做線西庄，光復了後，才改號線西鄉。
Guân-miâ sī Puànn-suànn-sai-pó, Kong-sū guân nî kái-tsò Suànn-sai-pó, bîn-kok káu nî koh kah Ē-kiàn-kháu, Sin-káng nn̄g khu ha̍p tsò Suànn-sai-tsng, kong-ho̍k liáu-āu, tsiah kái hō Suànn-sai-hiong.

二、地理位置：
Jī, tē-lí uī-tì:

佇彰化縣的西北方，北爿連伸港鄉，南爿接鹿港鎮，東爿是和美鎮，西爿是臺灣海峽。
Tī Tsiong-huà-kuān ê sai-pak-hong, pak-pîng liân Sin-káng-hiong, lâm-pîng tsiap Lo̍k-káng-tìn, tang-pîng sī Hô-bí-tìn, sai-pîng sī Tâi-uân-hái-kiap.

三、地形：
Sann, tē-hîng:

線西鄉的地勢誠平，是海墘平洋的好所在。
Suànn-sai-hiong ê tē-sè tsiânn pênn, sī hái-kînn pênn-iûnn ê hó sóo-tsāi.

四、交通：
Sì, kau-thong: 

臺十七線公路：北爿通伸港鄉、臺中港；南爿通鹿港鎮，閣會當直通雲林、嘉義地區。和線路：東爿接和美鎮，直通彰化，西爿接中央路閣接臺十七線公路。中央路：東爿接和美鎮，直通彰化，西爿接臺十七線公路。
Tâi-tsa̍p-tshit-suànn-kong-lōo: pak-pîng thong Sin-káng-hiong, Tâi-tiong-káng; lâm-pîng thong Lo̍k-káng-tìn, koh ē-tàng ti̍t thong Hûn-lîm, Ka-gī tē-khu. Hô-suànn-lōo: tang-pîng tsiap Hô-bí-tìn, ti̍t thong Tsiong-huà, sai-pîng tsiap Tiong-iong-lōo koh tsiap Tâi-tsa̍p-tshit-suànn-kong-lōo. Tiong-iong-lōo: Tang-pîng tsiap Hô-bí-tìn, ti̍t thong Tsiong-huà, sai-pîng tsiap Tâi-tsa̍p-tshit-suànn-kong-lōo.

五、名勝古蹟：
Gōo, bîng-sìng kóo-tsik:

線西村的溫安宮。
Suànn-sai-tshun ê Un-an-kiong.

六、物產佮工商業：
La̍k, bu̍t-sán kah kang-siong-gia̍p:

稻穀為主，一年兩收，
Tiū-kok uî-tsú, tsi̍t nî nn̄g siu,

猶閣有生產蒜頭、菜蔬等雜糧。
iáu-koh ū sing-sán suàn-thâu, tshài-se tíng tsa̍p-niû.

近海生產蚵仔，產量袂少。
Kīn-hái sing-sán ô-á, sán-liōng bē tsió.

畜牧方面是鴨兩、鶉鵡卵上濟。
Thiok-bo̍k hong-bīn sī ah-nn̄g, tshun-bú-nn̄g siōng tsē.

佇海埔新生地的彰濱工業區，
Tī hái-poo sin-sing-tē ê Tsiong-pin kang-gia̍p-khu,

這馬當咧開發中。
tsit-má tng-teh khai-huat-tiong.

伸港鄉
Sin-káng-hiong

一、地名的由來：
It, tē-miâ ê iû-lâi:

原名是德熙新埔，乾隆三年新開港口，號做新港庄。日治了後，有一陣設立新港區，後來屬線西庄的一部份。到民國三十九年設立鄉治，才獨立新港鄉，民國四十八年七月初一改做伸港鄉一直到今仔日。
Guân-miâ sī Tik-hi-sin-poo, Khiân-liông sann nî sin khui káng-kháu, hō-tsò Sin-káng-tsng. Ji̍t-tī liáu-āu, ū tsi̍t-tsūn siat-li̍p Sin-káng-khu, āu--lâi sio̍k Suànn-sai-tsng ê tsi̍t-pōo-hūn. Kàu bîn-kok sann-tsa̍p káu nî siat-li̍p hiong-tī, tsiah to̍k-li̍p Sin-káng-hiong, bîn-kok sì-tsa̍p peh nî tshit-gue̍h tshe-it kái-tsò Sin-káng-hiong it-ti̍t kàu kin-á-ji̍t.

二、地理位置：
Jī, tē-lí uī-tì:

佇本縣的西北方，北爿隔一條大肚溪佮臺中縣龍井鄉相對看。東爿是和美鎮，南連線西鄉，西爿接彰濱工業區連臺灣海峽。
Tī pún kuān ê sai-pak-hong, pak-pîng keh tsi̍t tiâu Tuā-tōo-khe kah Tâi-tiong-kuān Liông-tsínn-hiong sio tuì-khuànn. Tang-pîng sī Hô-bí-tìn, lâm liân Suànn-sai-hiong, sai-pîng tsiap Tsiong-pin Kang-gia̍p-khu liân Tâi-uân-hái-kiap.

三、地形：
Sann, tē-hîng:

伸港鄉的地勢誠平，是海墘平洋的好所在。
Sin-káng-hiong ê tē-sè tsiânn pênn, sī hái-kînn pênn-iûnn ê hó sóo-tsāi.  

四、交通：
Sì, kau-thong: 

和港路通和美、彰化。新港路接中彰大橋直接臺中港。中山路通線西、鹿港。臺十七公路通過本鄉西方。西濱快速公路嘛通過本鄉濱海地區是本鄉上重要的交通。
Hô-káng-lōo thong Hô-bí, Tsiong-huà. Sin-káng-lōo tsiap Tiong-tsiong Tuā kiô ti̍t-tsiap Tâi-tiong-káng. Tiong-san-lōo thong Suànn-sai, Lo̍k-káng. Tâi-tsa̍p-tshit-kong-lōo thong-kuè pún-hiong sai-hong. Se-pin khuài-sok-kong-lōo mā thong-kuè pún-hiong pin-hái tē-khu sī pún hiong siōng tiōng-iàu ê kau-thong.

五、名勝古蹟：
Gōo, bîng-sìng kóo-tsik:

徛佇大同村的「福安宮」媽祖廟，有百外年的歷史。徛佇溪底村的張玉姑廟。
Khiā tī Tāi-tông-tshun ê “Hok-an-kiong” Má-tsóo-biō, ū pah-guā nî ê li̍k-sú. Khiā tī Khe-té-tshun ê Tiunn Gi̍k-koo biō.

六、物產佮工商業：
La̍k, bu̍t-sán kah kang-siong-gia̍p:

種作稻穀，收成中間種菜蔬、大頭蔥、蒜頭名聲通全省。工商業誠發達，紡織工廠真濟。製造電風的工廠嘛真濟，大部份集中佇汴頭村佮定興村。
Tsìng-tsoh tiū-kok, siu-sîng tiong-kan tsìng tshài-se, tuā-thâu-tshang, suàn-thâu miâ-siann thong tsuân-síng. Kang-siong-gia̍p tsiânn huat-ta̍t, pháng-tsit kang-tshiúnn tsin tsē. Tsè-tsō tiān-hong ê kang-tshiúnn mā tsin tsē, tuā-pōo-hūn tsi̍p-tiong tī Pān-thâu-tshun kah Tīng-hing-tshun.

福興鄉
Hok-hing-hiong

一、地名的由來：
It, tē-miâ ê iû-lâi:

原來屬馬芝堡，光緒年間才有福興庄的名。
Guân-lâi sio̍k Má-tsi-pó, Kong-sū nî-kan tsiah ū Hok-hing-tsng ê miâ. 

（福興，有「福建人所興」的意思）。
(Hok-hing, ū “Hok-kiàn-lâng sóo hing” ê ì-sù). 

日治後，設洪掘寮、番社合做伙叫福興庄。
Ji̍t-tī āu, siat Âng-ku̍t-liâu, Huan-siā ha̍p tsò-hué kiò Hok-hing-tsng. 

光復了後，號名「福興鄉」。
Kong-ho̍k liáu-āu, hō-miâ “Hok-hing-hiong.”

二、地理位置：
Jī, tē-lí uī-tì:

徛佇本縣西爿，東爿是連秀水鄉，南方接埔鹽鄉，西爿到臺灣海峽，北方接鹿港鎮，西南方隔一條麥厝溪佮芳苑鄉相連。
Khiā tī pún kuān sai-pîng, tang-pîng sī liân Siù-tsuí-hiong, lâm-hong tsiap Poo-iâm-hiong, sai-pîng kàu Tâi-uân-hái-kiap, pak-hong tsiap Lo̍k-káng-tìn, se-lâm-hong keh tsi̍t tiâu Be̍h-tshù-khe kah Hong-uán-hiong sio-liân.

三、地形：
Sann, tē-hîng:

福興鄉的土地是屬海墘平洋。干焦南爿有一、兩丘沙丘，以外的所在攏誠平。
Hok-hing-hiong ê thóo-tē sī sio̍k hái-kînn pênn-iûnn. kan-na lâm-pîng ū tsi̍t, nn̄g khu sua-khu, í-guā ê sóo-tsāi lóng tsiânn pênn.

四、交通：
Sì, kau-thong: 

上重要的路線有員鹿路、彰鹿路、沿海路、彰水路、番花路，分別通到員林、彰化、芳苑。
Siōng tiōng-iàu ê lōo-suànn ū Uân-lo̍k-lōo, Tsiong-lo̍k-lōo, Iân-hái-lōo, Tsiong-tsuí-lōo, Huan-hue-lōo, hun-pia̍t thong kàu Uân-lîm, Tsiong-huà, Hong-uán.

五、名勝古蹟：
Gōo, bîng-sìng kóo-tsik:

福鹿溪岸頂是水上風景遊樂區，
Hok-lo̍k-khe huānn-tíng sī tsuí-siōng hong-kíng iû-lo̍k-khu, 

水道是全國民俗才藝活動扒龍船比賽的場地。
tsuí-tō sī tsuân-kok bîn-sio̍k tsâi-gē ua̍h-tāng pê-lîng-tsûn pí-sài ê tiûnn-tē. 

拱辰宮（奉祀玄天大帝）已經有百外年的歷史。
Kióng-sîn-kiong (hōng-sū Hiân-thian-tāi-tè) í-king ū pah-guā nî ê li̍k-sú. 

許家古厝的建築的正身、護龍，壁頂刻有聖賢𠢕人的代誌。
Khóo --ka kóo-tshù ê kiàn-tio̍k ê tsiànn-sin, hōo-lîng, piah-tíng khik ū sìng-hiân gâu-lâng ê tāi-tsì. 

粘氏宗祠：徛佇廈粘村。
Liâm --sī tsong-sû: khiā tī Hā-liâm-tshun.

六、物產佮工商業：
La̍k, bu̍t-sán kah kang-siong-gia̍p:

上重要的農作物有稻穀、甘蔗、甘薯、塗豆等。上重要的工業是做鞋仔業、化工業、木器加工。福興工業區設佇本鄉的萬豐村。
Siōng tiōng-iàu ê lông-tsok-bu̍t ū tiū-kok, kam-tsià, kam-tsî, thôo-tāu tíng. Siōng tiōng-iàu ê kang-gia̍p sī tsò ê-á-gia̍p, huà-kang-gia̍p, bo̍k-khì ka-kang. Hok-hing Kang-gia̍p-khu siat tī pún hiong ê Bān-hong-tshun.

秀水鄉
Siù-tsuí-hiong

一、地名的由來：
It, tē-miâ ê iû-lâi:

佇明朝尾的時陣，叫做透水，嘉慶年間改做秀水。清朝尾民國初改稱改水莊街。日軍統治的時，叫做秀水庄，光復了後，才改做秀水鄉一直到今仔日。
Tī Bîng-tiâu bué ê sî-tsūn, kiò-tsò Thò-tsuí, Ka-khìng nî-kan kái-tsò Siù-tsuí. Tshing-tiâu bué bîn-kok tshe kái-tshing Kái-tsuí-tsng-ke. Ji̍t-kun thóng-tī ê sî, kiò-tsò Siù-tsuí-tsng, kong-ho̍k liáu-āu, tsiah kái-tsò Siù-tsuí-hiong it-ti̍t kàu kin-á-ji̍t.

二、地理位置：
Jī, tē-lí uī-tì:

本鄉是佇彰化縣的中部，北面是和美，南爿是埔鹽、大村，東爿有花壇、西接福興、鹿港。
Pún hiong sī tī Tsiong-huà-kuān ê tiong-pōo, pak-bīn sī Hô-bí, lâm-pîng sī Poo-iâm, Tuā-tshun, tang-pîng ū Hue-tuânn, sai tsiap Hok-hing, Lo̍k-káng.

三、地形：
Sann, tē-hîng:

本鄉的地勢誠平，是海墘平洋的好所在。
Pún hiong ê tē-sè tsiânn pênn, sī hái-kînn pênn-iûnn ê hó sóo-tsāi.

四、交通：
Sì, kau-thong: 

上重要的交通是公路：彰水路，北往彰化，南通溪湖、二水。彰鹿路會當通往彰化、鹿港。高速中山道路通本鄉的東南角。
Siōng tiōng-iàu ê kau-thong sī kong-lōo: Tsiong-tsuí-lōo, pak óng Tsiong-huà, lâm thong Khe-ôo, Jī-tsuí. Tsiong-lo̍k-lōo ē-tàng thong óng Tsiong-huà, Lo̍k-káng. Ko-sok Tiong-san tō-lōo thong pún hiong ê tang-lâm-kak.

五、名勝古蹟：
Gōo, bîng-sìng kóo-tsik:

馬興村的益源大厝，有一百四十六年的歷史。佮板橋林宅、霧峰林家，是本省的三大古厝，攏是「二級古蹟」。
Má-hing-tshun ê Ik-guân tuā-tshù, ū tsi̍t-pah sì-tsa̍p la̍k nî ê li̍k-sú. Kah Pang-kiô Lîm-the̍h, Bū-hong Lîm-ka, sī pún síng ê sann tuā kóo-tshù, lóng sī “jī kip kóo-tsik”.

六、物產佮工商業：
La̍k, bu̍t-sán kah kang-siong-gia̍p:

上重要的作物是稻穀、油菜、荷蘭豆。飼豬仔戶誠濟，飼奶牛的嘛真發達。
Siōng tiōng-iàu ê tsok-bu̍t sī tiū-kok, iû-tshài, huê-liân-tāu. Tshī ti-á-hōo tsiânn tsē, tshī ling-gû--ê mā tsin huat-ta̍t.

花壇鄉
Hue-tuânn-hiong

一、地名的由來：
It, tē-miâ ê iû-lâi:

清朝康熙六十年號做燕霧堡，道光年閣改做茄苳林，後來閣改做莙苳跤。日治時代號做花壇庄，光復後改做花壇鄉。
Tshing-tiâu Khong-hi la̍k-tsa̍p nî hō-tsò Iàn-bū-pó, Tō-kong nî koh kái-tsò Ka-tang-nâ, āu--lâi koh kái-tsò Kun-tang-kha. Ji̍t-tī sî-tāi hō-tsò Hue-tuânn-tsng, kong-ho̍k āu kái-tsò Hue-tuânn-hiong.

二、地理位置：
Jī, tē-lí uī-tì:

花壇鄉是佇彰化縣的中北部，東爿連八卦山佮芬園鄉、彰化市相接，西爿連秀水鄉，南爿接大村鄉，北方接彰化市。
Hue-tuânn-hiong sī tī Tsiong-huà-kuān ê tiong-pak-pōo, tang-pîng liân Pat-kuà-suann kah Hun-hn̂g-hiong, Tsiong-huà-tshī sio-tsiap, sai-pîng liân Siù-tsuí-hiong, lâm-pîng tsiap Tuā-tshun-hiong, pak-hong tsiap Tsiong-huà-tshī.

三、地形：
Sann, tē-hîng:

本鄉東南有真濟山，是屬「丘陵地帶」；西北的地勢誠平，是屬「台階地帶」。
Pún hiong tang-lâm ū tsin tsē suann, sī sio̍k “khiu-lîng tē-tài” ; sai-pak ê tē-sè tsiânn pênn, sī sio̍k “tâi-kai tē-tài”.

四、交通：
Sì, kau-thong: 

本鄉對外的交通上重要的是縱貫鐵路佮臺一線縱貫公路。鄉內的彰員路、花秀路、番花路佮三芬路，分別通往鄰近鄉鎮。
Pún hiong tuì-guā ê kau-thong siōng tiōng-iàu ê sī tshiòng-kuàn thih-lōo kah Tâi-it-suànn tshiòng-kuàn-kong-lōo. Hiong-lāi ê Tsiong-uân-lōo, Hue-siù-lōo, Huan-hue-lōo kah Sann-hun-lōo, hun-pia̍t thong-óng lîn-kīn hiong-tìn.

五、名勝古蹟：
Gōo, bîng-sìng kóo-tsik:

岩竹村的虎山岩，已經有兩百四十外年的歷史。有五十二公頃，誠曠闊的「臺灣民俗村」。
Giâm-tik-tshun ê Hóo-suann-giâm, í-king ū nn̄g-pah sì-tsa̍p-guā nî ê li̍k-sú. Ū gōo-tsa̍p jī kong-khíng, tsiânn khòng-khuah ê “Tâi-uân Bîn-sio̍k-tshun”.

六、物產佮工商業：
La̍k, bu̍t-sán kah kang-siong-gia̍p:

農業方面是稻穀為主。東部的山區有「精緻農業」。親像楊桃觀光果園區、茉莉花佮飼豬仔攏真有名。工業方面是紅磚仔、塑膠、鞋仔類為主。
Lông-gia̍p hong-bīn sī tiū-kok uî-tsú. Tang-pōo ê suann-khu ū “tsing-tì lông-gia̍p”. Tshin-tshiūnn Iûnn-thô Kuan-kong Kué-hn̂g-khu, ba̍k-nī-hue kah tshī ti-á lóng tsin ū-miâ. Kang-gia̍p hong-bīn sī âng-tsng-á, sok-ka, ê-á-luī uî-tsú.

芬園鄉
Hun-hn̂g-hiong

一、地名的由來：
It, tē-miâ ê iû-lâi:

明朝尾清朝初的時陣，號名貓羅社，康熙年的時陣，因為薰草香的關係，改名叫芬園。日治時改名芬園庄，光復後，是屬臺中縣彰化區芬園鄉。民國三十九年照地方自治法閣改做彰化縣芬園鄉。
Bîng-tiâu bué Tshing-tiâu tshe ê sî-tsūn, hō-miâ Niau-lô-siā, Khong-hi nî ê sî-tsūn, in-uī hun-tsháu-hiong ê kuan-hē, kái miâ kiò Hun-hn̂g. Ji̍t-tī sî kái miâ Hun-hn̂g-tsng, kong-ho̍k āu, sī sio̍k Tâi-tiong-kuān Tsiong-huà-khu Hun-hn̂g-hiong. Bîn-kok sann-tsa̍p káu nî tsiàu tē-hng tsū-tī-huat koh kái-tsò Tsiong-huà-kuān Hun-hn̂g-hiong.

二、地理位置：
Jī, tē-lí uī-tì:

本鄉是佇彰化縣的東北爿，北方連彰化市，南爿接南投市，西爿連花壇鄉、大村鄉、員林鎮。東爿是南投縣的草屯鎮佮臺中縣的烏日鄉。
Pún hiong sī tī Tsiong-huà-kuān ê tang-pak-pîng, pak-hong liân Tsiong-huà-tshī, lâm-pîng tsiap Lâm-tâu-tshī, sai-pîng liân Hue-tuânn-hiong, Tuā-tshun-hiong, Uân-lîm-tìn. Tang-pîng sī Lâm-tâu-kuān ê Tsháu-tùn-tìn kah Tâi-tiong-kuān ê Oo-ji̍t-hiong.

三、地形：
Sann, tē-hîng:

芬園鄉東爿有一條貓羅大溪，西爿有貓羅山，丘陵地占十分之四，平洋占十分之五，河川占十分之一。
Hun-hn̂g-hiong tang-pîng ū tsi̍t tiâu Niau-lô-tāi-khe, sai-pîng ū Niau-lô-suann, Khiu-lîng-tē tsiàm tsa̍p hun tsi sì, pênn-iûnn tsiàm tsa̍p hun tsi gōo, hô-tshuan tsiàm tsa̍p hun tsi it.

四、交通：
Sì, kau-thong: 

芬草路：東爿通草屯、西爿到彰化。彰南路：會當直接往南投。草屯到員林的縣道，經過八卦台地了後，通過本鄉的南墘。
Hun-tsháu-lōo: Tang-pîng thong Tsháu-tùn, sai-pîng kàu Tsiong-huà. Tsiong-lâm-lōo: ē-tàng ti̍t-tsiap óng Lâm-tâu. Tsháu-tùn kàu Uân-lîm ê kuān-tō, king-kuè Pat-kuà tâi-tē liáu-āu, thong-kuè pún hiong ê lâm-kînn.

五、名勝古蹟：
Gōo, bîng-sìng kóo-tsik:

寶藏寺：佇雍正十一年起的，徛佇彰南路三段，是「三級古蹟」。社口陳厝。黃姓、謝姓的祖厝佮一間較細型的義民廟。
Pó-tsōng-sī: tī Iong-tsìng tsa̍p-it nî khí--ê, khiā tī Tsiong-lâm-lōo sann tuānn, sī “sann kip kóo-tsik”. Siā-kháu Tân-tshù. N̂g sènn, Siā sènn ê tsóo-tshù kah tsi̍t king khah sè hîng ê Gī-bîn-biō.

六、物產佮工商業：
La̍k, bu̍t-sán kah kang-siong-gia̍p:

農產品有稻穀、番薯、樹薯、薰草、王梨、荔枝等。最近成立的「農牧中心」，主要是飼牛。工業有紡織佮食品加工等。「楓仔坑米粉」𩚨閣好食，全省通人知。
Lông-sán-phín ū tiū-kok, han-tsî, tshiū-tsî, hun-tsháu, ông-lâi, nāi-tsi tíng. Tsuè-kīn sîng-li̍p ê “Lông-bo̍k Tiong-sim”, tsú-iàu sī tshī gû. Kang-gia̍p ū pháng-tsit kah si̍t-phín ka-kang tíng. “Png-á-khenn bí-hún” khiū koh hó-tsia̍h, tsuân-síng thong lâng tsai.

員林鎮
Uân-lîm-tìn

一、地名的由來：
It, tē-miâ ê iû-lâi:

員林鎮的原名是員林仔，嘛叫下林仔。道光十年，改做員林街。光緒三十年屬臺灣府彰化縣燕霧下堡轄域。日治時代，改做臺中州員林郡員林街。光復了後，設員林區佮員林鎮。民國三十九年，才改名號做彰化縣員林鎮。
Uân-lîm-tìn ê guân-miâ sī Uân-lîm-á, mā kiò Ē-nâ-á. Tō-kong tsa̍p nî, kái-tsò Uân-lîm-ke. Kong-sū sann-tsa̍p nî sio̍k Tâi-uân-hú Tsiong-huà-kuān Iàn-bū-hā-pó hat-hi̍k. Ji̍t-tī sî-tāi, kái-tsò Tâi-tiong-tsiu Uân-lîm-kūn Uân-lîm-ke. Kong-ho̍k liáu-āu, siat Uân-lîm-khu kah Uân-lîm-tìn. Bîn-kok sann-tsa̍p káu nî, tsiah kái-miâ hō-tsò Tsiong-huà-kuān Uân-lîm-tìn.

二、地理位置：
Jī, tē-lí uī-tì:

員林鎮是佇彰化縣東爿，北爿接大村鄉，西爿連埔心鄉，南爿接社頭鄉，東爿連芬園鄉、南投縣。
Uân-lîm-tìn sī tī Tsiong-huà-kuān tang-pîng, pak-pîng tsiap Tuā-tshun-hiong, sai-pîng liân Poo-sim-hiong, lâm-pîng tsiap Siā-thâu-hiong, tang-pîng liân Hun-hn̂g-hiong, Lâm-tâu-kuān.

三、地形：
Sann, tē-hîng:

員林鎮的東部有八卦山脈，是丘陵地。西部是平洋，是台地，是「員林台階地帶」。
Uân-lîm-tìn ê tang-pōo ū Pat-kuà-suann-me̍h, sī khiu-lîng-tē. Sai-pōo sī pênn-iûnn, sī tâi-tē, sī “Uân-lîm tâi-kai tē-tài.”

四、交通：
Sì, kau-thong: 

員鹿路通往國道高速公路。省道高速公路佮縱貫鐵路等通過本鎮南北。縣道親像蜘蛛網通往附近的鄉鎮。
Uân-lo̍k-lōo thong-óng kok-tō ko-sok-kong-lōo. Síng-tō ko-sok-kong-lōo kah tshiòng-kuàn thih-lōo tíng thong-kuè pún tìn lâm-pak. Kuān-tō tshin-tshiūnn ti-tu-bāng thong óng hù-kīn ê hiong-tìn.

五、名勝古蹟：
Gōo, bîng-sìng kóo-tsik:

三角公園、玫瑰中心、百果山風景區。地藏庵、廣寧宮、開基祖廟、廣安宮佮興賢書院。
Sann-kak Kong-hn̂g, Muî-kuì Tiong-sim, Pah-kó-san Hong-kíng-khu. Tē-tsōng-am, Kóng-lîng-kiong, Khai-ki-tsóo-biō, Kóng-an-kiong kah Hing-hiân Su-īnn.

六、物產佮工商業：
La̍k, bu̍t-sán kah kang-siong-gia̍p:

農：稻穀、菜蔬、椪柑、王梨、蘑菇。工：鹹酸甜、罐頭、輪胎業。商：大飯店等服務業當咧發展中。
Lông: Tiū-kok, tshài-se, phòng-kam, ông-lâi, môo-koo. Kang: Kiâm-sng-tinn, kuàn-thâu, lûn-thai-gia̍p. Siong: Tuā-pn̄g-tiàm tíng ho̍k-bū-gia̍p tng-teh huat-tián-tiong.

溪湖鎮
Khe-ôo-tìn

一、地名的由來：
It, tē-miâ ê iû-lâi:

溪湖鎮原來的名是溪湖厝，佇道光年的時陣叫溪湖厝庄。慶熙年間是屬二林堡。日治的初期，設溪湖保良局。後來，閣有溪湖支廳，溪湖街。光復後，設溪湖鎮，一直到今仔日攏無變。
Khe-ôo-tìn guân-lâi ê miâ sī Khe-ôo-tshù, tī Tō-kong nî ê sî-tsūn kiò Khe-ôo-tshù-tsng. Khìng-hi nî-kan sī sio̍k Jī-lîm-pó. Ji̍t-tī ê tshoo-kî, siat Khe-ôo Pó-liông-kio̍k. Āu--lâi, koh ū Khe-ôo tsi-thiann, Khe-ôo-ke. Kong-ho̍k āu, siat Khe-ôo-tìn, it-ti̍t kàu kin-á-ji̍t lóng bô piàn.

二、地理位置：
Jī, tē-lí uī-tì:

溪湖鎮是佇彰化縣的正中心點，東爿到員林地區，西爿到二林地區，南爿到北斗地區，北爿到彰化地區，距離攏總仝款。
Khe-ôo-tìn sī tī Tsiong-huà-kuān ê tsiànn-tiong-sim-tiám, tang-pîng kàu Uân-lîm tē-khu, sai-pîng kàu Jī-lîm tē-khu, lâm-pîng kàu Pak-táu tē-khu, pak-pîng kàu Tsiong-huà tē-khu, kī-lī lóng-tsóng kāng-khuán.

三、地形：
Sann, tē-hîng:

溪湖鎮的地勢誠平，是海墘平洋的好所在。
Khe-ôo-tìn ê tē-sè tsiânn pênn, sī hái-kînn pênn-iûnn ê hó sóo-tsāi.

四、交通：
Sì, kau-thong: 

彰水路、員鹿路、二溪路、大溪路遮的路會當通往本縣東、西、南北路到每一个鄉鎮。南北中山高速公路經過本縣接員鹿的員林交流道，通本縣的各鄉鎮。
Tsiong-tsuí-lōo, Uân-lo̍k-lōo, Jī-khe-lōo, Tāi-khe-lōo tsia-ê lōo ē-tàng thong-óng pún kuān tang, sai, lâm-pak-lōo kàu muí tsi̍t ê hiong-tìn. Lâm-pak Tiong-san ko-sok-kong-lōo king-kuè pún kuān tsiap Uân-lo̍k ê Uân-lîm kau-liû-tō, thong pún kuān ê kok hiong-tìn.

五、名勝古蹟：
Gōo, bîng-sìng kóo-tsik:

三山國王廟、鳳山寺、媽祖廟、溪湖糖廠、埔鹽碑、葡萄觀光果園等。
Sam-san-kok-ông-biō, Hōng-suann-sī, Má-tsóo-biō, Khe-ôo Thn̂g-tshiúnn, Poo-iâm-pi, Phû-tô Kuan-kong Kó-hn̂g tíng.

六、物產佮工商業：
La̍k, bu̍t-sán kah kang-siong-gia̍p:

郊外的田園種作稻仔、韭菜花、高麗菜、
Kau-guā ê tshân-hn̂g tsìng-tsoh tiū-á, kú-tshài-hue, ko-lê-tshài,

荷蘭豆、包心白、thoo-má-tooh各種菜蔬，
huê-liân-tāu, pau-sim-pe̍h, thoo-má-tooh kok-tsióng tshài-se, 

是本省上重要菜蔬生產地之一。
sī pún síng siōng tiōng-iàu tshài-se sing-sán-tē tsi it. 

金香、巨峰葡萄真出名。是本省果菜市集供應的所在。
Kim-hiong, kū-hong-phû-tô tsin tshut-miâ. Sī pún síng kó-tshài tshī-tsi̍p kiong-ìng ê sóo-tsāi.

市區是做生理的所在，遮的羊肉爐是全省通人知。
Tshī-khu sī tsò-sing-lí ê sóo-tsāi, tsia-ê iûnn-bah-lôo sī tsuân-síng thong lâng tsai.

田中鎮
Tiān-tiong-tìn

一、地名的由來：
It, tē-miâ ê iû-lâi:

田中原來的名是田中央，因為是佇田中央的關係，清朝的時陣，叫做田中央庄。日治的時陣，捌設田中央支廳、田中庄、田中央區等。光復了後，設田中鎮一直到這馬。
Tiân-tiong guân-lâi ê miâ sī Tshân-tiong-ng, in-uī sī tī tshân-tiong-ng ê kuan-hē, Tshing-tiâu ê sî-tsūn, kiò-tsò Tshân-tiong-ng-tsng. Ji̍t-tī ê sî-tsūn, bat siat Tshân-tiong-ng-tsi-thiann, Tiân-tiong-tsng, Tshân-tiong-ng-khu tíng. Kong-ho̍k liáu-āu, siat Tiân-tiong-tìn it-ti̍t kàu tsit-má.

二、地理位置：
Jī, tē-lí uī-tì:

本鎮是佇彰化縣的東南爿。東爿接南投縣、西爿連北斗鎮，南爿接二水鄉，北爿連社頭鄉、田尾鄉。
Pún tìn sī tī Tsiong-huà-kuān ê tang-lâm-pîng. Tang-pîng tsiap Lâm-tâu-kuān, sai-pîng liân Pak-táu-tìn, lâm-pîng tsiap Jī-tsuí-hiong, pak-pîng liân Siā-thâu-hiong, Tshân-bué-hiong.

三、地形：
Sann, tē-hîng:

本鎮東爿是丘陵的地形，西爿是台階的地形。
Pún tìn tang-pîng sī khiu-lîng ê tē-hîng, sai-pîng sī tâi-kai ê tē-hîng.

四、交通：
Sì, kau-thong: 

鐵路：縱貫路，通過田中，會當到臺北、高雄各所在。公路：東爿通往赤水、南投，西爿到北斗、溪洲，南爿通二水，北爿接社頭、員林，攏有縣道咧交通，誠利便。
Thih-lōo: Tshiòng-kuàn-lōo, thong-kuè Tiân-tiong, ē-tàng kàu Tâi-pak, Ko-hiông kok sóo-tsāi. Kong-lōo: Tang-pîng thong-óng Tshiah-tsuí, Lâm-tâu, sai-pîng kàu Pak-táu, Khe-tsiu, lâm-pîng thong Jī-tsuí, pak-pîng tsiap Siā-thâu, Uân-lîm, lóng ū kuān-tō teh kau-thong, tsiânn lī-piān.

五、名勝古蹟：
Gōo, bîng-sìng kóo-tsik:

鼓山寺是佇本鎮東爿郊外的山跤，景色誠媠。鎮內有文武廟、普興寺等。
Kóo-san-sī sī tī pún tìn tang-pîng kau-guā ê suann-kha, kíng-sik tsiânn suí. Tìn-lāi ū Bûn-bú-biō, Phóo-hing-sī tíng.

六、物產佮工商業：
La̍k, bu̍t-sán kah kang-siong-gia̍p:

農業：有稻穀、番麥、甘蔗、弓蕉、龍眼、葡萄、高粱、荔枝、甘薯、花草等。工商業：有規模袂細的食品加工廠（親像泰山、維力麵等）。其他的，猶閣有塑膠、紙器、成衣、冷凍等的工廠。
Lông-gia̍p: Ū tiū-kok, huan-be̍h, kam-tsià, king-tsio, lîng-gíng, phû-tô, ko-liâng, nāi-tsi, kam-tsî, hue-tsháu tíng. Kang-siong-gia̍p: Ū kui-bôo bē sè ê si̍t-phín ka-kang-tshiúnn (tshin-tshiūnn thài-san, uî-li̍k-mī tíng) . Kî-thann--ê, iáu-koh ū sok-ka, tsuá-khì, sîng-i, líng-tòng tíng ê kang-tshiúnn.

大村鄉
Tāi-tshun-hiong

一、地名的由來：
It, tē-miâ ê iû-lâi:

本鄉佇康熙六十年的時陣，設燕霧堡，乾隆年間號名燕霧內庄。道光年間閣叫做燕霧大庄。民國九年的時陣，將大庄改做大村，光復了後，設大村鄉一直到今仔日。
Pún hiong tī Khong-hi la̍k-tsa̍p nî ê sî-tsūn, siat Iàn-bū-pó, Khiân-liông nî-kan hō-miâ Iàn-bū-lāi-tsng. Tō-kong nî-kan koh kiò-tsò Iàn-bū-tuā-tsng. Bîn-kok káu nî ê sî-tsūn, tsiong Tuā-tsng kái-tsò Tuā-tshun, kong-ho̍k liáu-āu, siat Tuā-tshun-hiong it-ti̍t kàu kin-á-ji̍t.

二、地理位置：
Jī, tē-lí uī-tì:

本鄉是佇彰化縣的東北角，東爿接芬園鄉，西爿是埔鹽鄉，南爿連員林鎮、埔心鄉，北爿佮花壇鄉及秀水鄉相接。
Pún hiong sī tī Tsiong-huà-kuān ê tang-pak-kak, tang-pîng tsiap Hun-hn̂g-hiong, sai-pîng sī Poo-iâm-hiong, lâm-pîng liân Uân-lîm-tìn, Poo-sim-hiong, pak-pîng kah Hue-tuânn-hiong ki̍p Siù-tsuí-hiong sio-tsiap.

三、地形：
Sann, tē-hîng:

本鄉的東爿屬「丘陵地形」，其他的地勢攏誠平，屬「台階地形」，大約占九成。
Pún hiong ê tang-pîng sio̍k “khiu-lîng tē-hîng” , kî-thann ê tē-sè lóng tsiânn pênn, sio̍k “tâi-kai tē-hîng”, tāi-iok tsiàm káu siânn.

四、交通：
Sì, kau-thong: 

台一縱貫公路通過本鄉大橋村、村上村、港尾村是大村鄉對外交通主要的路線。縣道有中正東西路通過本鄉，員大路到員林大溪路到溪湖、茄苳路到花壇，交通誠利便。縱貫鐵路通過本鄉。
Tâi-it tshiòng-kuàn-kong-lōo thong-kuè pún hiong Tuā-kiô-tshun, Tshun-siōng-tshun, Káng-bué-tshun sī Tuā-tshun-hiong tuì-guā kau-thong tsú-iàu ê lōo-suànn. Kuān-tō ū Tiong-tsìng-tang-sai-lōo thong-kuè pún hiong, Uân-tāi-lōo kàu Uân-lîm Tāi-khe-lōo kàu Khe-ôo, Ka-tang-lōo kàu Hue-tuânn, kau-thong tsiânn lī-piān. Tshiòng-kuàn-thih-lōo thong-kuè pún hiong.

五、名勝古蹟：
Gōo, bîng-sìng kóo-tsik:

五通宮：清朝乾隆五十七年起佇新興村。慈雲寺：清朝光緒元年起的。孝女祠。
Ngóo-thong-kiong: Tshing-tiâu Khiân-liông gōo-tsa̍p tshit nî khí tī Sin-hing-tshun. Tsû-hûn-sī: Tshing-tiâu Kong-sū guân-nî khí--ê. Hàu-lí-sû.

六、物產佮工商業：
La̍k, bu̍t-sán kah kang-siong-gia̍p:

農業：稻穀、柑仔、塗豆、菜蔬上濟。「大村葡萄觀光果子園」名聲通全省。山坡地種荔枝、龍眼、木瓜。工商：做鞋仔，羽田機械廠，產製汽車、機車、汽車修理工廠，輪胎製業。
Lông-gia̍p: Tiū-kok, kam-á, thôo-tāu, tshài-se siōng tsē. “Tuā-tshun Phû-tô Kuan-kong Kué-tsí-hn̂g” miâ-siann thong tsuân-síng. Suann-pho-tē tsìng nāi-tsi, lîng-gíng, bo̍k-kue. Kang-siong: Tsò ê-á, Ú-tiân Ki-hāi-tshiúnn, sán tsè khì-tshia, ki-tshia, khì-tshia siu-lí kang-tshiúnn, lûn-thai tsè-gia̍p.

埔鹽鄉
Poo-iâm-hiong

一、地名的由來：
It, tē-miâ ê iû-lâi:

本鄉大部份佇海墘，屬鹽性的塗，所以叫做「埔鹽」。本鄉佇道光年間，就有埔鹽庄的名，日據了後，嘛是叫做埔鹽庄，一直到光復了後，才改做埔鹽鄉，一直到今仔日，攏無變。
Pún hiong tuā-pōo-hūn tī hái-kînn, sio̍k iâm-sìng ê thôo, sóo-í kiò-tsò “Poo-iâm” . Pún hiong tī Tō-kong nî-kan, tō ū Poo-iâm-tsng ê miâ, Ji̍t-kì liáu-āu, mā sī kiò-tsò Poo-iâm-tsng, it-ti̍t kàu kong-ho̍k liáu-āu, tsiah kái-tsò Poo-iâm-hiong, it-ti̍t kàu kin-á-ji̍t, lóng bô piàn.

二、地理位置：
Jī, tē-lí uī-tì:

本鄉佇本縣的中心地，東爿接秀水、大村、埔心三鄉，西爿連芳苑鄉、二林鎮，南爿接溪湖鎮，北爿接福興鄉。
Pún hiong tī pún kuān ê tiong-sim-tē, tang-pîng tsiap Siù-tsuí, Tuā-tshun, Poo-sim sann hiong, sai-pîng liân Hong-uán-hiong, Jī-lîm-tìn, lâm-pîng tsiap Khe-ôo-tìn, pak-pîng tsiap Hok-hing-hiong.

三、地形：
Sann, tē-hîng:

本鄉是海墘的平洋地形，除了兩、三丘沙丘以外，賰的攏是誠平的地勢。
Pún hiong sī hái-kînn ê pênn-iûnn tē-hîng, tû-liáu nn̄g, sann khu sua-khu í-guā, tshun--ê lóng sī tsiânn pênn ê tē-sè.

四、交通：
Sì, kau-thong: 

南北中央公路，省道彰水路通過本鄉。縣道有員鹿路、番金路，閣配合鄉道、農道，交通誠發達。
Lâm-pak Tiong-iong-kong-lōo, síng-tō Tsiong-tsuí-lōo thong-kuè pún hiong. Kuān-tō ū Uân-lo̍k-lōo, Huan-kim-lōo, koh phuè-ha̍p hiong-tō, lông-tō, kau-thong tsiânn huat-ta̍t.

五、名勝古蹟：
Gōo, bîng-sìng kóo-tsik:

埔鹽鄉埤攔水壩和石埤水壩，
Poo-iâm-hiong pi-nuâ Tsuí-pà hām Tsio̍h-pi Tsuí-pà,

經過整理了後，是𨑨迌、散步的好所在。
king-kuè tsíng-lí liáu-āu, sī tshit-thô, sàn-pōo ê hó sóo-tsāi.

中華寺佇出水村，建築真大、環境誠媠。
Tiong-huâ-sī tī Tshut-tsuí-tshun, kiàn-tio̍k tsin tuā, khuân-kíng tsiânn suí.

六、物產佮工商業：
La̍k, bu̍t-sán kah kang-siong-gia̍p:

農業：稻穀的產量上濟，
Lông-gia̍p: Tiū-kok ê sán-liōng siōng tsē,

有「穀鄉」的稱呼。
ū “kok-hiong” ê tshing-hoo.

其他猶閣有菜蔬、葡萄等，
Kî-thann iáu-koh ū tshài-se, phû-tô tíng,

嘛有飼豬、飼雞業。
mā ū tshī ti, tshī ke-gia̍p.

工商業：有塑膠做鞋仔工廠、羽毛工廠、
Kang-siong-gia̍p: Ū sok-ka tsò ê-á kang-tshiúnn, ú-môo kang-tshiúnn,

紙業加工廠等占較濟。
tsuá-gia̍p ka-kang-tshiúnn tíng tsiàm khah tsē.

埔心鄉
Poo-sim-hiong

一、地名的由來：
It, tē-miâ ê iû-lâi:

佇乾隆初年，號名埔心庄，道光年間閣號做大埔心庄，日治民國九年的時陣，改做坡心庄。光復了後，改做埔心鄉，一直到今仔日。
Tī Khiân-liông tshoo-nî, hō-miâ Poo-sim-tsng, Tō-kong nî-kan koh hō-tsò Tuā-poo-sim-tsng, Ji̍t-tī bîn-kok káu nî ê sî-tsūn, kái-tsò Pho-sim-tsng. Kong-ho̍k liáu-āu, kái-tsò Poo-sim-hiong, it-ti̍t kàu kin-á-ji̍t.

二、地理位置：
Jī, tē-lí uī-tì:

本鄉佇本縣的中心，東爿是員林鎮，西爿連溪湖鎮，南爿接永靖鄉，北爿是大村鄉。
Pún hiong tī pún kuān ê tiong-sim, tang-pîng sī Uân-lîm-tìn, sai-pîng liân Khe-ôo-tìn, lâm-pîng tsiap Íng-tsīng-hiong, pak-pîng sī Tuā-tshun-hiong.

三、地形：
Sann, tē-hîng:

本鄉的地勢誠平，是屬「台階地帶」。
Pún hiong ê tē-sè tsiânn pênn, sī sio̍k “tâi-kai tē-tài” .

四、交通：
Sì, kau-thong: 

國道高速公路的員林交流道通過本鄉的東西部。省道縱貫公路通過本鄉的東爿，猶閣有員鹿路、大溪路對外交通誠利便。
Kok-tō ko-sok-kong-lōo ê Uân-lîm kau-liû-tō thong-kuè pún hiong ê tang-sai-pōo. Síng-tō tshiòng-kuàn-kong-lōo thong-kuè pún hiong ê tang-pîng, iáu-koh ū Uân-lo̍k-lōo, Tāi-khe-lōo tuì-guā kau-thong tsiânn lī-piān.

五、名勝古蹟：
Gōo, bîng-sìng kóo-tsik:

三堯宮、壽桃宮、五湖宮、武聖宮、明聖宮、靈聖宮、忠義廟，其中忠義廟的歷史上久，上有價值。
Sam-giâu-kiong, Siū-thô-kiong, Ngóo-ôo-kiong, Bú-sìng-kiong, Bîng-sìng-kiong, Lîng-siànn-kiong, Tiong-gī-biō, kî-tiong Tiong-gī-biō ê li̍k-sú siōng kú, siōng ū kè-ta̍t.

六、物產佮工商業：
La̍k, bu̍t-sán kah kang-siong-gia̍p:

農業：農產品有稻穀、泰國菝、巨峰葡萄、菜蔬等。工商業：東西快速公路完成了後，會𤆬頭工商業進一步的發展。
Lông-gia̍p: Lông-sán-phín ū tiū-kok, Thài-kok-pua̍t, Kū-hong-phû-tô, tshài-se tíng. Kang-siong-gia̍p: Tang-sai khuài-sok-kong-lōo uân-sîng liáu-āu, ē tshuā-thâu kang-siong-gia̍p tsìn tsi̍t pōo ê huat-tián.

永靖鄉
Íng-tsīng-hiong

一、地名的由來：
It, tē-miâ ê iû-lâi:

本鄉佇清朝嘉慶十八年，彰化知縣楊佳森號名永靖。日治初期號做「關帝廟」，民國九年恢復舊名永靖庄，光復了後，才設永靖鄉，一直到今仔日，攏無變更。
Pún hiong tī Tshing-tiâu Ka-khìng tsa̍p-peh nî, Tsiong-huà ti-kuān Iûnn Ka-sim hō-miâ Íng-tsīng. Ji̍t-tī tshoo-kî hō-tsò “Kuan-tè-biō” , bîn-kok káu nî khue-ho̍k kū-miâ Íng-tsīng-tsng, kong-ho̍k liáu-āu, tsiah siat Íng-tsīng-hiong, it-ti̍t kàu kin-á-ji̍t, lóng bô piàn-king.

二、地理位置：
Jī, tē-lí uī-tì:

本鄉是佇本縣的中部，東爿接社頭鄉，西爿連溪湖鎮，南爿接田尾鄉，北爿連員林鎮、埔心鄉。
Pún hiong sī tī pún kuān ê tiong-pōo, tang-pîng tsiap Siā-thâu-hiong, sai-pîng liân Khe-ôo-tìn, lâm-pîng tsiap Tshân-bué-hiong, pak-pîng liân Uân-lîm-tìn, Poo-sim-hiong.

三、地形：
Sann, tē-hîng:

本鄉的地勢誠平，是「台階地帶」的好所在。
Pún hiong ê tē-sè tsiânn pênn, sī “tâi-kai tē-tài” ê hó sóo-tsāi.

四、交通：
Sì, kau-thong: 

縱貫鐵路通過本鄉的東部，干焦普通車有停睏。台一線縱貫公路通過本鄉，是本鄉對外的主要交通。台汽客運及員林客運佇本鄉攏有設站。永興路、永坡路、永社路攏通往附近的鄉鎮。
Tshiòng-kuàn-thih-lōo thong-kuè pún hiong ê tang-pōo, kan-na phóo-thong-tshia ū thîng-khùn. Tâi-it-suànn tshiòng-kuàn-kong-lōo thong-kuè pún hiong, sī pún hiong tuì-guā ê tsú-iàu kau-thong. Tâi-khì Kheh-ūn ki̍p Uân-lîm Kheh-ūn tī pún hiong lóng ū siat tsām. Íng-hing-lōo, Íng-pho-lōo, Íng-siā-lōo lóng thong-óng hù-kīn ê hiong-tìn.

五、名勝古蹟：
Gōo, bîng-sìng kóo-tsik:

「餘三館」是三級古蹟，是臺灣十間大古厝之一。永安宮、甘霖宮、永福宮、英烈祠、恩烈祠、陳氏家廟、邱氏宗祠、江氏濟陽堂，攏有𪜶的歷史地位。
“Î-sam-kuán” sī sann kip kóo-tsik, sī Tâi-uân tsa̍p king tuā kóo-tshù tsi it. Íng-an-kiong, Kam-lîm-kiong, Íng-hok-kiong, Ing-lia̍t-sû, Un-lia̍t-sû, Tân-sī Ka-biō, Khu-sī Tsong-sû, Kang-sī Tsè-iông-tông, lóng ū in ê li̍k-sú tē-uī.

六、物產佮工商業：
La̍k, bu̍t-sán kah kang-siong-gia̍p:

主要作物有稻穀、菜蔬、花草、樹仔栽、荖花、荖葉等。果菜批發市場，逐日供應予臺北市，真出名。五福村、港西村、獨鰲村、湳港村的花草園藝嘛誠有名。水耕菜蔬佮高品質菝仔嘛誠受歡迎。
Tsú-iàu tsok-bu̍t ū tiū-kok, tshài-se, hue-tsháu, tshiū-á-tsai, láu-hue, láu-hio̍h tíng. Kó-tshài phi-huat tshī-tiûnn, ta̍k ji̍t kiong-ìng hōo Tâi-pak-tshī, tsin tshut-miâ. Ngóo-hok-tshun, Káng-sai-tshun, To̍k-gô-tshun, Làm-káng-tshun ê hue-tsháu uân-gē mā tsiânn ū-miâ. Tsuí-king tshài-se kah ko phín-tsit pua̍t-á mā tsiânn siū huan-gîng.   

社頭鄉
Siā-thâu-hiong

一、地名的由來：
It, tē-miâ ê iû-lâi:

本鄉的原名是舊社社頭，清熙年間成立大武邵堡，
Pún hiong ê guân-miâ sī Kū-siā Siā-thâu, Tshing-hi nî-kan sîng-li̍p Tuā-bú-siō-pó,

世宗雍正年分東、西二堡，高宗乾隆的時陣，閣再分舊社庄、社頭街。日治時代攏號做社頭庄。光復了後，才改做社頭鄉，到今仔日猶無變。
Sè-tsong Iong-tsìng nî hun tang, sai jī pó, Ko-tsong Khiân-liông ê sî-tsūn, koh-tsài hun kū-siā-tsng, Siā-thâu-ke. Ji̍t-tī sî-tāi lóng hō-tsò Siā-thâu-tsng. Kong-ho̍k liáu-āu, tsiah kái-tsò Siā-thâu-hiong, kàu kin-á-ji̍t iáu bô piàn.

二、地理位置：
Jī, tē-lí uī-tì:

本鄉是佇本縣的東南爿，東爿接南投縣，西爿接永靖鄉及田尾鄉，南爿連田中鎮，北爿接員林鎮。
Pún hiong sī tī pún kuān ê tang-lâm-pîng, tang-pîng tsiap Lâm-tâu-kuān, sai-pîng tsiap Íng-tsīng-hiong ki̍p Tshân-bué-hiong, lâm-pîng liân Tiân-tiong-tìn, pak-pîng tsiap Uân-lîm-tìn.

三、地形：
Sann, tē-hîng:

本鄉東爿接八卦山脈，是「丘陵地帶」；西爿連海墘平洋，是「台階地帶」。
Pún hiong tang-pîng tsiap Pat-kuà-suann-me̍h, sī “khiu-lîng tē-tài” ; sai-pîng liân hái-kînn pênn-iûnn, sī “tâi-kai tē-tài” .

四、交通：
Sì, kau-thong: 

員集路―北爿接員林，南爿到集集。縱貫鐵路通過本鄉，嘛有設站，交通誠利便。
Uân-tsi̍p-lōo－pak-pîng tsiap Uân-lîm, lâm-pîng kàu Tsi̍p-tsi̍p. Tshiòng-kuàn-thih-lōo thong-kuè pún hiong, mā ū siat tsām, kau-thong tsiânn lī-piān.

五、名勝古蹟：
Gōo, bîng-sìng kóo-tsik:

清水岩寺：是中部三間上出名的岩寺之一，嘛是臺灣八景之一。清水岩遊樂區：是中部地區新開發旅遊的所在。
Tshing-tsuí-gâm-sī: Sī tiong-pōo sann king siōng tshut-miâ ê gâm-sī tsi it, mā sī Tâi-uân pat kíng tsi it. Tshing-tsuí-gâm Iû-lo̍k-khu: Sī tiong-pōo tē-khu sin khai-huat lí-iû ê sóo-tsāi.

六、物產佮工商業：
La̍k, bu̍t-sán kah kang-siong-gia̍p:

農業：平地出產稻穀、菜蔬、菝仔。山坡地出產龍眼、荔枝、王梨、檨仔、木瓜、楊桃等。工商業：成衣、織襪仔、縮帶工廠、規庄頭攏有，予人呵咾講是「襪仔王國」。
Lông-gia̍p: Pênn-tē tshut-sán tiū-kok, tshài-se, pua̍t-á. Suann-pho-tē tshut-sán lîng-gíng, nāi-tsi, ông-lâi, suāinn-á, bo̍k-kue, iûnn-thô tíng. Kang-siong-gia̍p: Sîng-i, tsit-bue̍h-á, sok-tuà-kang-tshiúnn, kui tsng-thâu lóng ū, hōo lâng o-ló kóng sī “bue̍h-á ông-kok” .

二水鄉
Jī-tsuí-hiong

一、地名的由來：
It, tē-miâ ê iû-lâi:

本鄉原來的名是二八水，到清康熙年的時改做二八水庄，日治時代改做二水，光復了後改做二水鄉，一直到今仔日。
Pún hiong guân-lâi ê miâ sī Jī-pat-tsuí, kàu Tshing Khong-hi nî ê sî kái-tsò Jī-pat-tsuí-tsng, Ji̍t-tī sî-tāi kái-tsò Jī-tsuí, kong-ho̍k liáu-āu kái-tsò Jī-tsuí-hiong, it-ti̍t kàu kin-á-ji̍t.

二、地理位置：
Jī, tē-lí uī-tì:

本鄉是佇本縣的東南，東爿接南投縣，西爿連溪州鄉，南爿接雲林縣，北爿連田中鎮。
Pún hiong sī tī pún kuān ê tang-lâm, tang-pîng tsiap Lâm-tâu-kuān, sai-pîng liân Khe-tsiu-hiong, lâm-pîng tsiap Hûn-lîm-kuān, pak-pîng liân Tiân-tiong-tìn.

三、地形：
Sann, tē-hîng:

本鄉東北爿是八卦山脈，屬「丘陵地帶」西南爿的地勢誠平，屬「台階地帶」。
Pún hiong tang-pak-pîng sī Pat-kuà-suann-me̍h, sio̍k “khiu-lîng tē-tài” se-lâm-pîng ê tē-sè tsiânn pênn, sio̍k “tâi-kai tē-tài” .

四、交通：
Sì, kau-thong: 

縱貫鐵路：北往臺北、花蓮、臺東，南通高雄到臺東。集集線鐵路：對二水到車埕長28公里。目前，「集集之旅」是歇睏日𨑨迌好所在。公路：東西南北路攏會通，接高速公路會當通南北的大都市。
Tshiòng-kuàn-thih-lōo: Pak óng Tâi-pak, Hua-liân, Tâi-tang, lâm thong Ko-hiông kàu Tâi-tang. Tsi̍p-tsi̍p-suànn thih-lōo: Uì Jī-tsuí kàu Tshia-tiânn tn̂g 28 kong-lí. Bo̍k-tsiân, “Tsi̍p-tsi̍p tsi lí” sī hioh-khùn-ji̍t tshit-thô hó sóo-tsāi. Kong-lōo: Tang-sai-lâm-pak-lōo lóng ē thong, tsiap ko-sok-kong-lōo ē-tàng thong lâm-pak ê tuā too-tshī.

五、名勝古蹟：
Gōo, bîng-sìng kóo-tsik:

林先生廟：佇源泉村，風景誠媠，古色古香，是郊遊𨑨迌的好所在。碧雲禪寺：環境幽雅。松柏嶺登廟步道：全程有六公里，景色真媠。
Lîm sian-sinn biō: Tī Guân-tsuânn-tshun, hong-kíng tsiânn suí, kóo-sik-kóo-hiong, sī kau-iû tshit-thô ê hó sóo-tsāi. Phik-hûn Siân-sī: Khuân-kíng iu-ngá. Tshîng-peh-niá ting-biō pōo-tō: Tsuân-tîng ū la̍k kong-lí, kíng-sik tsin suí.

六、物產佮工商業：
La̍k, bu̍t-sán kah kang-siong-gia̍p:

農業：生產真濟檳榔、弓蕉、龍眼、甘蔗、茶葉、稻穀、蘆筍佮熱帶水果。工商：華成紙廠、永豐、全興兩間採砂石工廠。手工藝有竹器加工，墨盤、藝品等。
Lông-gia̍p: Sing-sán tsin tsē pin-nn̂g, king-tsio, lîng-gíng, kam-tsià, tê-hio̍h, tiū-kok, lôo-sún kah jia̍t-tài-tsuí-kó. Kang-siong: Huâ-sîng Tsuá-tshiúnn, Íng-hong, Tsuân-hing nn̄g king tshái sua-tsio̍h kang-tshiúnn. Tshiú-kang-gē ū tik-khì ka-kang, ba̍k-puânn, gē-phín tíng.

北斗鎮
Pak-táu-tìn

一、地名的由來：
It, tē-miâ ê iû-lâi:

本鎮的舊名是寶斗。清朝道光二年改名北斗。光復了後，設北斗區佮北斗鎮，民國三十九年改做北斗鎮，一直到今仔日。
Pún tìn ê kū-miâ sī Pó-táu. Tshing-tiâu Tō-kong jī nî kái-miâ Pak-táu. Kong-ho̍k liáu-āu, siat Pak-táu-khu kah Pak-táu-tìn, bîn-kok sann-tsa̍p káu nî kái-tsò Pak-táu-tìn, it-ti̍t kàu kin-á-ji̍t.

二、地理位置：
Jī, tē-lí uī-tì:

本鎮佇本縣的東南方，東爿接田中鎮，西爿連埤頭鄉，南爿接溪州鄉，北爿接田尾鄉。
Pún tìn tī pún kuān ê tang-lâm-hong, tang-pîng tsiap Tiân-tiong-tìn, sai-pîng liân Pi-thâu-hiong, lâm-pîng tsiap Khe-tsiu-hiong, pak-pîng tsiap Tshân-bué-hiong.

三、地形：
Sann, tē-hîng:

本鎮的地勢誠平，是海墘平洋的好所在。
Pún tìn ê tē-sè tsiânn pênn, sī hái-kînn pênn-iûnn ê hó sóo-tsāi.

四、交通：
Sì, kau-thong: 

台一線縱貫公路通過本鎮。縣道佮附近的鄉鎮相接，交通真利便。
Tâi-it-suànn tshiòng-kuàn-kong-lōo thong-kuè pún tìn. Kuān-tō kah hù-kīn ê hiong-tìn sio-tsiap, kau-thong tsin lī-piān.

五、名勝古蹟：
Gōo, bîng-sìng kóo-tsik:

奠安宮、大榕樹、牛墟。
Tiān-an-kiong, Tuā-tshîng-tshiū, Gû-hi.

六、物產佮工商業：
La̍k, bu̍t-sán kah kang-siong-gia̍p:

農業：稻穀、花草。特產：酥糖、肉圓、粉絲。工業產品：做索仔。
Lông-gia̍p: Tiū-kok, hue-tsháu. Ti̍k-sán: Soo-thn̂g, bah-uân, hún-si. Kang-gia̍p sán-phín: tsò soh-á.

二林鎮
Jī-lîm-tìn

壹、地名的由來：
It, tē-miâ ê iû-lâi:

本鎮舊名是二林社，康熙年間設二林堡，後來閣設二林街，光復了後才改做二林鎮。
Pún tìn kū-miâ sī Jī-lîm-siā, Khong-hi nî-kan siat Jī-lîm-pó, āu--lâi koh siat Jī-lîm-ke, kong-ho̍k liáu-āu tsiah kái-tsò Jī-lîm-tìn.

貳、地理位置：
Jī, tē-lí uī-tì:

本鎮佇本縣的西南方，東爿接埤頭鄉，西爿連芳苑鄉，南爿接竹塘、大城鄉，北爿隔一條舊濁水溪佮埔鹽鄉、溪湖鎮相看。
Pún tìn tī pún kuān ê se-lâm-hong, tang-pîng tsiap Pi-thâu-hiong, sai-pîng liân Hong-uán-hiong, lâm-pîng tsiap Tik-tn̂g, Tuā-siânn-hiong, pak-pîng keh tsi̍t tiâu kū Lô-tsuí-khe kah Poo-iâm-hiong, Khe-ôo-tìn sio-khuànn.

參、地形：
Sann, tē-hîng:

本鎮的地勢誠平，是海墘平洋的好所在。
Pún tìn ê tē-sè tsiânn pênn, sī hái-kînn pênn-iûnn ê hó sóo-tsāi.

肆、交通：
Sì, kau-thong: 

二溪、斗苑、大城、太平、竹林、原竹佮舊二路攏通往縣內各所在。台汽、員林客運，統聯客運，攏有班車交通誠利便。
Jī-khe, Táu-uán, Tuā-siânn, Thài-pîng, Tik-nâ, Guân-tik kah Kū-jī-lōo lóng thong-óng kuān-lāi kok sóo-tsāi. Tâi-khì, Uân-lîm Kheh-ūn, Thóng-liân Kheh-ūn, lóng ū pan-tshia kau-thong tsiânn lī-piān.

伍、名勝古蹟：
Gōo, bîng-sìng kóo-tsik:

仁和宮、伍天宮已經有規百年的歷史。至揚宮規模誠大，有遊覽的價值。
Jîn-hô-kiong, Ngóo-thian-kiong í-king ū kui pah nî ê li̍k-sú. Tsì-iông-kiong kui-bôo tsiânn tuā, ū iû-lám ê kè-ta̍t.

陸、物產佮工商業：
La̍k, bu̍t-sán kah kang-siong-gia̍p:

農業：稻穀、甘蔗、菜蔬上濟。猶閣有蘆筍、金香葡萄、塗豆、芳瓜等。芳苑工業區的開發，𤆬起二林工商業的發展。
Lông-gia̍p: Tiū-kok, kam-tsià, tshài-se siōng tsē. Iáu-koh ū lôo-sún, Kim-hiong-phû-tô, thôo-tāu, phang-kue tíng. Hong-uán Kang-gia̍p-khu ê khai-huat, tshuā khí Jī-lîm kang-siong-gia̍p ê huat-tián.

田尾鄉
Tshân-bué-hiong

壹、地名的由來：
It, tē-miâ ê iû-lâi:

本鄉佇清朝道光初年，號做田尾庄。日治的時，設有海豐崙區，後來閣設田尾庄。光復了後，才改做田尾鄉，一直到今仔日。
Pún hiong tī Tshing-tiâu Tō-kong tshoo-nî, hō-tsò Tshân-bué-tsng. Ji̍t-tī ê sî, siat ū Hái-hong-lūn-khu, āu--lâi koh siat Tshân-bué-tsng. Kong-ho̍k liáu-āu, tsiah kái-tsò Tshân-bué-hiong, it-ti̍t kàu kin-á-ji̍t.

貳、地理位置：
Jī, tē-lí uī-tì:

本鄉是佇本縣的中南部，東爿接社頭鄉、田中鎮，西爿連埤頭鄉、溪湖鎮，南爿佮北斗鎮相隔壁，北爿佮永靖鄉相連。
Pún hiong sī tī pún kuān ê tiong-lâm-pōo, tang-pîng tsiap Siā-thâu-hiong, Tiân-tiong-tìn, sai-pîng liân Pi-thâu-hiong, Khe-ôo-tìn, lâm-pîng kah Pak-táu-tìn sio keh-piah, pak-pîng kah Íng-tsīng-hiong sio-liân.

參、地形：
Sann, tē-hîng:

本鄉的地勢誠平，是海墘平洋的好所在。
Pún hiong ê tē-sè tsiânn pênn, sī hái-kînn pênn-iûnn ê hó sóo-tsāi.

肆、交通：
Sì, kau-thong: 

縱貫公路有台汽客運對本鄉通過。縣道對北斗經過本鄉的溪仔頂、海豐崙到溪湖。嘛有員林客運的班車。
Tshiòng-kuàn-kong-lōo ū Tâi-khì Kheh-ūn tuì pún hiong thong-kuè. Kuān-tō tuì Pak-táu king-kuè pún hiong ê Khe-á-tíng, Hái-hong-lūn kàu Khe-ôo. Mā ū Uân-lîm Kheh-ūn ê pan-tshia.

伍、名勝古蹟：
Gōo, bîng-sìng kóo-tsik:

民生路規條路的兩爿的「公路花園」，菊花生產專業區。廣善堂：奉祀武聖關公。沛霖宮：供奉二小國王的獨山明王夫婦。
Bîn-sing-lōo kui tiâu lōo ê nn̄g pîng ê “Kong-lōo hue-hn̂g” , Kiok-hue Sing-sán Tsuan-gia̍p-khu. Kóng-siān-tông: Hōng-sū Bú-sìng-kuan-kong. Phài-lîm-kiong: Kìng-hōng Jī-sió-kok-ông ê To̍k-san-bîng-ông hu-hū.

陸、物產佮工商業：
La̍k, bu̍t-sán kah kang-siong-gia̍p:

有稻穀、菜蔬、花草、劍蘭、花草栽仔盆、蘆筍等。
Ū tiū-kok, tshài-se, hue-tsháu, kiàm-lân, hue-tsháu-tsai-á-phûn, lôo-sún tíng.

埤頭鄉
Pi-thâu-hiong

壹、地名的由來：
It, tē-miâ ê iû-lâi:

本鄉佇清朝道光的初年，號做埤頭庄。日治的時，初設小埔心區，後來閣設埤頭庄。光復了後，才改做埤頭鄉，一直到今仔日。
Pún hiong tī Tshing-tiâu Tō-kong ê tshoo-nî, hō-tsò Pi-thâu-tsng. Ji̍t-tī ê sî, tshoo siat Sió-poo-sim-khu, āu--lâi koh siat Pi-thâu-tsng. Kong-ho̍k liáu-āu, tsiah kái-tsò Pi-thâu-hiong, it-ti̍t kàu kin-á-ji̍t.

貳、地理位置：
Jī, tē-lí uī-tì:

本鄉佇本縣南方，東爿接北斗鎮，西爿連二林鎮，南爿接溪洲、竹塘鄉，北爿連田尾鄉、溪湖鎮。
Pún hiong tī pún kuān lâm-hong, tang-pîng tsiap Pak-táu-tìn, sai-pîng liân Jī-lîm-tìn, lâm-pîng tsiap Khe-tsiu, Tik-tn̂g-hiong, pak-pîng liân Tshân-bué-hiong, Khe-ôo-tìn.

參、地形：
Sann, tē-hîng:

本鄉的地勢誠平，是海墘平洋的好所在。
Pún hiong ê tē-sè tsiânn pênn, sī hái-kînn pênn-iûnn ê hó sóo-tsāi.

肆、交通：
Sì, kau-thong: 

彰水路經過秀水、溪湖通過本鄉，南到雲林縣。縣道經過合興村了後，接北斗、二林、竹塘。
Tsiong-tsuí-lōo king-kuè Siù-tsuí, Khe-ôo thong-kuè pún hiong, lâm kàu Hûn-lîm-kuān. Kuān-tō king-kuè Ha̍p-hing-tshun liáu-āu, tsiap Pak-táu, Jī-lîm, Tik-tn̂g.

伍、名勝古蹟：
Gōo, bîng-sìng kóo-tsik:

合興村的「合興宮」建築誠媠、真大，香火誠旺，是遊賞的好所在。
Ha̍p-hing-tshun ê “Ha̍p-hing-kiong” kiàn-tio̍k tsiânn suí, tsin tuā, hiunn-hué tsiânn ōng, sī iû-siúnn ê hó sóo-tsāi.

陸、物產佮工商業：
La̍k, bu̍t-sán kah kang-siong-gia̍p:

豐崙村、豐跤村是農業工業區，
Hong-lūn-tshun, Hong-kha-tshun sī lông-gia̍p-kang-gia̍p-khu,

逐項生產工廠攏真濟，飼豬、飼雞的畜牧場，每一个庄頭攏有。
ta̍k hāng sing-sán kang-tshiúnn lóng tsin tsē, tshī ti, tshī ke ê thiok-bo̍k-tiûnn, muí tsi̍t ê tsng-thâu lóng ū.

芳苑鄉
Hong-uán-hiong

壹、地名的由來：
It, tē-miâ ê iû-lâi:

本鄉佇清朝道光初年的時陣，號做番仔控莊。日治時，改做沙山庄。光復了後，叫芳苑鄉，一直到今仔日。
Pún hiong tī Tshing-tiâu Tō-kong tshoo-nî ê sî-tsūn, hō-tsò Huan-á-khàng-tsng. Ji̍t-tī sî, kái-tsò Sua-suann-tsng. Kong-ho̍k liáu-āu, kiò Hong-uán-hiong, it-ti̍t kàu kin-á-ji̍t.

貳、地理位置：
Jī, tē-lí uī-tì:

本鄉佇本縣的西方，東爿接二林鎮，西爿是臺灣海峽，南爿接大城鄉，北爿連福興鄉。
Pún hiong tī pún kuān ê sai-hong, tang-pîng tsiap Jī-lîm-tìn, sai-pîng sī Tâi-uân-hái-kiap, lâm-pîng tsiap Tuā-siânn-hiong, pak-pîng liân Hok-hing-hiong.

參、地形：
Sann, tē-hîng:

本鄉的土地是海墘平洋，毋過砂丘真濟地勢對東爿向西爿一直斜落去海邊。
Pún hiong ê thóo-tē sī hái-kînn pênn-iûnn, m̄-koh sua-khu tsin tsē tē-sè tuì tang-pîng ǹg sai-pîng it-ti̍t tshiâ--lo̍h khì hái-pinn.

肆、交通：
Sì, kau-thong: 

斗苑路、芳漢路（台17）濱海快速道路，二溪路、功湖路、芳新路是上重要的交通，佮附近的鄉鎮相接，交通利便。
Táu-uán-lōo, Hong-hàn-lōo (Tâi 17) Pin-hái-khuài-sok-tō-lōo, Jī-khe-lōo, Kong-ôo-lōo, Hong-sin-lōo sī siōng tiōng-iàu ê kau-thong, kah hù-kīn ê hiong-tìn sio-tsiap, kau-thong lī-piān.

伍、名勝古蹟：
Gōo, bîng-sìng kóo-tsik:

民生村的福海宮，閣號做王功媽祖廟，建築誠媠。
Bîn-sing-tshun ê Hok-hái-kiong, koh hō-tsò Ông-king Má-tsóo-biō, kiàn-tio̍k tsiânn suí.

福海宮邊仔的福海公園，遊客攏真欣賞。
Hok-hái-kiong pinn--á ê Hok-hái Kong-hn̂g, iû-kheh lóng tsin him-sióng.

陸、物產佮工商業：
La̍k, bu̍t-sán kah kang-siong-gia̍p:

物產方面是水產上濟，有蚵仔、魚、蝦、鰻、貝類。田地稻穀、塗豆、蘆筍、柳丁。芳苑工業區當咧開發中。
Bu̍t-sán hong-bīn sī tsuí-sán siōng tsē, ū ô-á, hî, hê, muâ, puè-luī. Tshân-tē tiū-kok, thôo-tāu, lôo-sún, liú-ting. Hong-uán Kang-gia̍p-khu tng-teh khai-huat-tiong.

大城鄉
Tuā-siânn-hiong

壹、地名的由來：
It, tē-miâ ê iû-lâi:

本鄉原來的名是大城厝，日治的時，設有大城厝庄，大城庄。民國九年改做大城，光復了後，才號做大城鄉，一直到今仔日。
Pún hiong guân-lâi ê miâ sī Tuā-siânn-tshù, Ji̍t-tī ê sî, siat ū Tuā-siânn-tshù-tsng, Tuā-siânn-tsng. Bîn-kok káu nî kái-tsò Tuā-siânn, kong-ho̍k liáu-āu, tsiah hō-tsò Tuā-siânn-hiong, it-ti̍t kàu kin-á-ji̍t.

貳、地理位置：
Jī, tē-lí uī-tì:

本鄉佇本縣的西南方，東爿接竹塘鄉，西爿連臺灣海峽，南爿是濁水溪，北爿接芳苑鄉佮二林鎮。
Pún hiong tī pún kuān ê se-lâm-hong, tang-pîng tsiap Tik-tn̂g-hiong, sai-pîng liân Tâi-uân-hái-kiap, lâm-pîng sī Lô-tsuí-khe, pak-pîng tsiap Hong-uán-hiong kah Jī-lîm-tìn.

參、地形：
Sann, tē-hîng:

本鄉的地是海墘平洋，除了西南部有一寡沙丘以外，其他的所在地勢攏誠平。
Pún hiong ê tē sī hái-kînn pênn-iûnn, tû-liáu se-lâm-pōo ū tsi̍t-kuá sua-khu í-guā, kî-thann ê sóo-tsāi tē-sè lóng tsiânn pênn.

肆、交通：
Sì, kau-thong: 

濱海公路通車了後，交通加足方便。
Pin-hái-kong-lōo thong-tshia liáu-āu, kau-thong ke tsiok hong-piān.

伍、名勝古蹟：
Gōo, bîng-sìng kóo-tsik:

咸安宮、西港崙、古巖禪寺佮興山公園等。
Hâm-an-kiong, Sai-káng-lūn, Kóo-giâm Siân-sī kah Hing-san Kong-hn̂g tíng.

陸、物產佮工商業：
La̍k, bu̍t-sán kah kang-siong-gia̍p:

農業有生產稻穀、西瓜、塗豆上濟。漁業是甲殼類、軟腳類卡濟。
Lông-gia̍p ū sing-sán tiū-kok, si-kue, thôo-tāu siōng tsē. Hî-gia̍p sī kah-khak-luī, nńg-kha-luī khah tsē.

竹塘鄉
Tik-tn̂g-hiong

壹、地名的由來：
It, tē-miâ ê iû-lâi:

竹塘的舊名是蘆竹頭，清朝道光初年，號做九塊厝庄佮內新厝庄。日治後，改名號做竹塘庄。光復了後，才叫做竹塘鄉，一直到今仔日。
Tik-tn̂g ê kū-miâ sī Lôo-tik-thâu, Tshing-tiâu Tō-kong tshoo-nî, hō-tsò Káu-tè-tshù-tsng kah Lāi-sin-tshù-tsng. Ji̍t-tī āu, kái miâ hō-tsò Tik-tn̂g-tsng. Kong-ho̍k liáu-āu, tsiah kiò-tsò Tik-tn̂g-hiong, it-ti̍t kàu kin-á-ji̍t.

貳、地理位置：
Jī, tē-lí uī-tì:

本鄉佇本縣的西南方，東爿接埤頭鄉，西爿連大城鄉，南爿接雲林縣的西螺鎮，北爿連二林鎮。
Pún hiong tī pún kuān ê se-lâm-hong, tang-pîng tsiap Pi-thâu-hiong, sai-pîng liân Tuā-siânn-hiong, lâm-pîng tsiap Hûn-lîm-kuān ê Sai-lê-tìn, pak-pîng liân Jī-lîm-tìn.

參、地形：
Sann, tē-hîng:

本鄉的地勢誠平，是海墘平洋。
Pún hiong ê tē-sè tsiânn pênn, sī hái-kînn pênn-iûnn.

肆、交通：
Sì, kau-thong: 

南北向有中央公路，東西向有竹林路通過本鄉。
Lâm-pak-hiòng ū Tiong-iong-kong-lōo, tang-sai-hiòng ū Tik-nâ-lōo thong-kuè pún hiong.

伍、名勝古蹟：
Gōo, bîng-sìng kóo-tsik:

明航寺、慈航宮、醒靈宮、名聲通全省。文武廟奉祀大成至聖先師及關聖帝君。廟的頭前，月眉湖中起一對塔，號做「春秋閣」。
Bîng-hâng-sī, Tsû-hâng-kiong, Tshénn-lîng-kiong, miâ-siann thong tsuân-síng. Bûn-bú-biō hōng-sū Tāi-sîng-tsì-sìng-sian-su ki̍p Kuan-sìng-tè-kun. Biō ê thâu-tsîng, Gue̍h-bâi-ôo-tiong khí tsi̍t tuì thah, hō-tsò “Tshun-tshiu-koh” .

陸、物產佮工商業：
La̍k, bu̍t-sán kah kang-siong-gia̍p:

稻穀上濟，生產「濁水米」全省通人知。經濟作物有洋菇、金香葡萄佮菜蔬。
Tiū-kok siōng tsē, sing-sán “Lô-tsuí-bí” tsuân-síng thong lâng tsai. King-tsè tsok-bu̍t ū iûnn-koo, Kim-hiong-phû-tô kah tshài-se.

溪州鄉
Khe-tsiu-hiong

壹、地名的由來：
It, tē-miâ ê iû-lâi:

乾隆初年號做三條圳庄，光緒十四年，叫溪州堡。民國九年，設溪州庄，光復了後，改名號做溪州鄉，一直到今仔日。
Khiân-liông tshoo-nî hō-tsò Sann-tiâu-tsùn-tsng, Kong-sū tsa̍p-sì nî, kiò Khe-tsiu-pó. Bîn-kok káu nî, siat Khe-tsiu-tsng, kong-ho̍k liáu-āu, kái miâ hō-tsò Khe-tsiu-hiong, it-ti̍t kàu kin-á-ji̍t.

貳、地理位置：
Jī, tē-lí uī-tì:

本鄉佇本縣的上南爿，東爿接二水鄉，西爿連竹塘、埤頭鄉，南爿佮雲林縣的濁水溪隔界，北爿連北斗鎮。
Pún hiong tī pún kuān ê siōng lâm-pîng, tang-pîng tsiap Jī-tsuí-hiong, sai-pîng liân Tik-tn̂g, Pi-thâu-hiong, lâm-pîng kah Hûn-lîm-kuān ê Lô-tsuí-khe keh-kài, pak-pîng liân Pak-táu-tìn.

參、地形：
Sann, tē-hîng:

本鄉的東南部是「丘陵地帶」; 西北部是「台階地帶」。
Pún hiong ê tang-lâm-pōo sī “khiu-lîng tē-tài” ; sai-pak-pōo sī “tâi-kai tē-tài” .

肆、交通：
Sì, kau-thong: 

台一線省道通過本鄉南北二向，經過西螺大橋通往西螺、高雄。東西向嘛有縣道通往附近的鄉鎮。高速公路的中沙大橋，嘛佇本鄉境內。
Tâi-it-suànn síng-tō thong-kuè pún hiong lâm-pak jī hiòng, king-kuè Sai-lê Tuā kiô thong-óng Sai-lê, Ko-hiông. Tang-sai hiòng mā ū kuān-tō thong-óng hù-kīn ê hiong-tìn. Ko-sok-kong-lōo ê Tiong-sua Tuā kiô, mā tī pún hiong kíng-lāi.

伍、名勝古蹟：
Gōo, bîng-sìng kóo-tsik:

有后天宮、聖安宮、復興宮佮法圓禪寺等。
Ū Hiō-thian-kiong, Sìng-an-kiong, Ho̍k-hing-kiong kah Huat-înn Siân-sī tíng.

陸、物產佮工商業：
La̍k, bu̍t-sán kah kang-siong-gia̍p:

稻穀生產上濟，食的甘蔗及糖甘蔗嘛真濟；近來嘛有推廣菝仔、菜蔬、花草、菜栽園、花栽園。
Tiū-kok sing-sán siōng tsē, tsia̍h--ê kam-tsià ki̍p thn̂g-kam-tsià mā tsin tsē; kīn-lâi mā ū thui-kóng pua̍t-á, tshài-se, hue-tsháu, tshài-tsai-hn̂g, hue-tsai-hn̂g.

