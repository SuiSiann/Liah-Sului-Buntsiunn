410 離別的月台票

離別的月台票
Lī-pia̍t ê gua̍t-tâi phiò




為著欲佮伊相見走甲面青青
Uī-tio̍h beh kah i sio-kìnn tsáu kah bīn tshenn-tshenn

前後氣喘攏袂離
Tsîng-āu khì-tshuán lóng buē lī

滿身流汗點點滴
Muá sin lâu-kuānn tiám-tiám tih

無情夜車啦 做伊來開出去
Bô-tsîng iā-tshia --lah tsuè i lâi khui tshut-khì

害阮看無伊
Hāi gún khuànn bô i 

大聲叫伊名字傷心淚滴
Tuā-siann kiò i miâ-jī siong-sim luī tih 

月台票替阮悲
Gua̍t-tâi phiò thuè gún pi

啊 再會啦 再會啦
Ah tsài-huē --lah tsài-huē --lah

袂得再相見 
Bē-tit tsài sio-kìnn

料想伊會來受氣講阮無情義
Liāu-sióng i ē lâi siūnn-khì kóng gún bô tsîng-gī

一定會怨恨阮是假情假意對待伊
It-tīng ē uàn-hūn gún sī ké tsîng ké ì tuì-thāi i

想欲等到離別時 
Siūnn-beh tán kàu lī-pia̍t sî 

再見面表明阮心意 
Tsài kìnn-bīn piáu-bîng gún sim-ì

到如今袂得見已經失時
Kàu jû-kim bē-tit kìnn í-king sit sî

火車螺聲哀悲 
Hué-tshia lê-siann ai-pi

啊 再會啦 再會啦 
Ah tsài-huē --lah tsài-huē --lah

袂得再相見
Bē-tit tsài sio-kìnn 

夜快車已經開去 
Iā-khuài-tshia í-king khui khì

消失烏暗暝 
Siau-sit oo-àm mî

車後燈稀微閃爍 
Tshia-āu-ting hi-bî siám-sih

照阮目睭紅記記
Tsiò gún ba̍k-tsiu âng-kì-kì 

請你原諒阮毋是毋表明 
Tshiánn lí guân-liōng gún m̄ sī m̄ piáu-bîng

阮的真情意
Gún ê tsin tsîng-ì

月台邊頭犁犁像染重病 
Gua̍t-tâi pinn thâu-lê-lê tshiūnn jiám tāng-pēnn

心愛的已經去 
Sim-ài--ê í-king khì

啊 再會啦 再會啦 
Ah tsài-huē --lah tsài-huē --lah

袂得再相見
Bē-tit tsài sio-kìnn

