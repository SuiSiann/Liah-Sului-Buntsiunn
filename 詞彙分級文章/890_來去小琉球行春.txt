890 來去小琉球行春

「新正年頭，
“Sin-tsiann-nî-thâu, 

行春行春，
kiânn-tshun kiânn-tshun,

愈行愈會賰。」這是細漢的時，
jú kiânn jú ē tshun.” Tse sī sè-hàn ê sî, 

阿母共我講的話。
a-bú kā guá kóng ê uē. 

雖然，
Sui-jiân, 

彼陣袂了解這句話的意思，
hit-tsūn bē liáu-kái tsit kù uē ê ì-sù, 

毋過我嘛是共記咧！
m̄-koh guá mā sī kā kì--leh!

大漢了後，
Tuā-hàn liáu-āu, 

才知影，
tsiah tsai-iánn,

原來人若是愈有佇外口行踏，
guân-lâi lâng nā-sī jú ū tī guā-kháu kiânn-ta̍h, 

看的世面就愈闊，
khuànn ê sè-bīn tō jú khuah, 

毋但智識增加，
m̄-nā tì-sik tsing-ka, 

嘛會較有人氣。
mā ē khah ū jîn-khì. 

捌的代誌濟，
Bat ê tāi-tsì tsē, 

腹腸就會闊，
pak-tn̂g tō ē khuah, 

萬項代誌就較袂遐計較，
bān hāng tāi-tsì tō khah bē hiah kè-kàu, 

按呢，
án-ne, 

欲成功的機會自然就較濟。
beh sîng-kong ê ki-huē tsū-jiân tō khah tsē.




佇屏東，
Tī Pîn-tong, 

小琉球算是一个較特殊的所在。
Sió-liû-khiû sǹg-sī tsi̍t ê khah ti̍k-sû ê sóo-tsāi. 

這粒島雖然無大，
Tsit lia̍p tó sui-jiân bô tuā, 

毋過人文豐富，
m̄-koh jîn-bûn hong-hù, 

風景優美，
hong-kíng iu-bí, 

是一粒海上真珠。
sī tsi̍t lia̍p hái-siōng tsin-tsu. 

島的四箍輾轉攏是硓𥑮石，
Tó ê sì-khoo-liàn-tńg lóng sī lóo-kóo-tsio̍h, 

毋過中央的塗肉肥肥肥，
m̄-koh tiong-iong ê thôo-bah puî-puî-puî, 

種出來的農作物媠媠媠。
tsìng--tshut-lâi--ê lông-tsok-bu̍t suí-suí-suí. 

毋管是各種菜蔬抑是檨仔，
M̄-kuán sī kok-tsióng tshài-se ia̍h-sī suāinn-á, 

看起來攏誠媠款。
khuànn--khí-lâi lóng tsiânn suí khuán. 

想欲看海、搧海風免驚無，
Siūnn beh khuànn hái, siàn hái-hong bián-kiann bô, 

佇房間裡就看會著海，
tī pâng-king--lí tō khuànn-ē-tio̍h hái, 

行出去就有海風通吹。
kiânn--tshut-khì tō ū hái-hong thang tshue. 

上特別的是遮的寒天無會共人搧倒的「東北季風」，
Siōng-ti̍k-pia̍t--ê sī tsia--ê kuânn-thinn bô ē kā lâng siàn tò ê “Tang-pak kuì-hong”, 

因為伊覕佇台灣島的腹肚邊，
in-uī i bih tī Tâi-uân tó ê pak-tóo-pinn, 

東北季風搧袂著，
Tang-pak kuì-hong siàn-bē-tio̍h, 

所以，
sóo-í, 

寒人袂寒，
kuânn--lâng bē-kuânn, 

干焦穿一領薄裘仔就會使矣！
kan-na tshīng tsi̍t niá po̍h hiû-á tō ē-sái--ah!




初六，
Tshe-la̍k, 

年假拄煞，
nî-ká tú suah, 

人較少，
lâng khah tsió, 

船好坐，
tsûn hó tsē, 

島清幽，
tó tshing-iu, 

是去小琉球行春的好時機。
sī khì Sió-liû-khiû kiânn-tshun ê hó sî-ki.

等船幫的時，
Tán tsûn-pang ê sî, 

就有遐的在地人，
tō ū hia ê tsāi-tē-lâng, 

共我紹介小琉球，
kā guá siāu-kài Sió-liû-khiû, 

伊叫我一定愛去「碧雲寺」看看咧。
i kiò guá it-tīng ài khì “Phik-hûn-sī” khuànn-khuànn--leh. 

伊講碧雲寺是𪜶的信仰中心，
I kóng Phik-hûn-sī sī in ê sìn-gióng tiong-sim, 

琉球人無論是娶某、起厝、
Liû-khiû-lâng bô-lūn sī tshuā-bóo, khí-tshù,

造船、出海等等大細項代誌，
tsō-tsûn, tshut-hái tíng-tíng tuā sè hāng tāi-tsì, 

攏會去請示「雲娘」， 
lóng ē khì tshíng-sī “Hûn-niû”, 

也就是觀音媽。
iā tō sī Kuan-im-má. 

閣講遐是「蟳仔穴」，
Koh kóng hia sī “Tsîm-á-hia̍t”, 

碧雲寺的頭前有一窟「龍目井」，
Phik-hûn-sī  ê thâu-tsîng ū tsi̍t khut ”Lîng-ba̍k-tsénn” , 

規年迵天攏會濆水，
kui-nî-thàng-thinn lóng ē bùn tsuí, 

就親像蟳仔咧浡瀾仝款，
tō tshin-tshiūnn tsîm-á teh phū nuā kāng-khuán, 

真神奇，
tsin sîn-kî, 

而且碧雲寺拄好佇全島的中心點。
jî-tshiánn Phik-hûn-sī tú-hó tī tsuân tó ê tiong-sim-tiám.




去小琉球一定愛佇遐過暝，
Khì Sió-liû-khiû it-tīng ài tī hia kuè mê, 

才真正會當體會著小琉球的媠。
tsiah tsin-tsiànn ē-tàng thé-huē-tio̍h Sió-liû-khiû ê suí. 

黃昏時去落日亭看日頭落海，
Hông-hun sî khì Lo̍h-ji̍t-tîng khuànn ji̍t-thâu lo̍h-hái, 

透早時去花矸岩看日出，
thàu-tsá sî khì Hue-kan-giâm khuànn ji̍t-tshut, 

是佇小琉球一定愛行的路線。
sī tī Sió-liû-khiû it-tīng ài kiânn ê lōo-suànn. 

暗時手電仔紮咧，
Àm-sî tshiú-tiān-á tsah--leh, 

綴導遊行就會當看著當地硓𥑮石空的生態。
tuè tō-iû kiânn tō ē-tàng khuànn-tio̍h tong-tē lóo-kóo-tsio̍h-khang ê sing-thài. 

啊若日時，
Ah nā ji̍t-sî, 

oo-tóo-bái騎咧，
oo-tóo-bái khiâ--leh, 

聽好規粒島踅透透。
thiann hó kui lia̍p tó se̍h-thàu-thàu. 

毋管是去美人洞看洞穴，
M̄-kuán sī khì Bí-jîn-tōng khuànn tōng-hia̍t, 

山豬溝看特殊的島嶼植物，
suann-ti-kau khuànn ti̍k-sû--ê tó-sū si̍t-bu̍t, 

抑是去烏鬼洞搧海風，
ia̍h-sī khì Oo-kuí-tōng siàn hái-hong, 

攏會當予你心涼脾土開，
lóng ē-tàng hōo lí sim liâng pî-thóo khui, 

共所有的煩惱擲予海風四散飛！
kā sóo-ū ê huân-ló tàn hōo hái-hong sì-suànn pue!




總講一句，
Tsóng kóng tsi̍t kù, 

若是想欲行春，
nā-sī siūnn beh kiânn-tshun, 

毋免去外國，
m̄-bián khì guā-kok, 

來去小琉球就著矣！
lâi-khì Sió-liû-khiû tō tio̍h--ah!

