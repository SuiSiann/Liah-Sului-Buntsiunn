601 《大頭仔明－新竹市國民小學閩南語教材第三冊》

一、畫圖 
It, Uē-tôo

阿娟：
A-kuan: 

你是佇咧畫啥物？
Lí sī tī-leh uē siánn-mih?

阿明：
A-bîng: 

予你臆！
Hōo lí ioh! 

阿娟：
A-kuan: 

這是牛，
Tse sī gû, 

著無？
tio̍h --bô? 

阿輝：
A-hui: 

這隻牛無角呢！
Tsit tsiah gû bô kak --neh! 

阿明：
A-bîng: 

這毋是牛，
Tse m̄ sī gû, 

是馬啦！
sī bé --lah! 

二、鉛筆囥佇佗位 
Jī, Iân-pit khǹg tī tó-uī

阿美：
A-bí: 

鉛筆借我，
Iân-pit tsioh --guá, 

好無？
hó --bô? 

阿明：
A-bîng: 

好啊，
Hó --ah, 

你家己提。
lí ka-kī the̍h. 

阿美：
A-bí: 

你的鉛筆囥佇佗位？
Lí ê iân-pit khǹg tī tó-uī? 

阿明：
A-bîng: 

我的鉛筆佇鉛筆盒仔內底。
Guá ê iân-pit tī iân-pit-a̍p-á lāi-té. 

阿美：
A-bí: 

我看著矣，
Guá khuànn-tio̍h --ah, 

多謝！
to-siā! 

三、我的掃帚咧 
Sann, Guá ê sàu-tshiú --leh

阿明：
A-bîng: 

我的掃帚咧？
Guá ê sàu-tshiú --leh? 

阿賢：
A-hiân: 

我無看著。
Guá bô khuànn--tio̍h. 

阿明：
A-bîng: 

毋知啥人提去
M̄ tsai siánn-lâng the̍h--khì 

阿賢：
A-hiân: 

我毋知影。
Guá m̄ tsai-iánn. 

四、食中晝 
Sì, Tsia̍h tiong-tàu

阿娟：
A-kuan: 

你食飽未？
Lí tsia̍h-pá --buē? 

阿明：
A-bîng: 

食飽矣！
Tsia̍h-pá --ah! 

你咧？
Lí --leh? 

阿娟：
A-kuan: 

我猶未食飽。
Guá iáu-buē tsia̍h-pá. 

阿明：
A-bîng: 

你哪會食遮久？
Lí ná ē tsia̍h tsiah kú? 

五、掛目鏡 
Gōo, Kuà ba̍k-kiànn

阿明：
A-bîng: 

你哪會掛目鏡？
Lí ná ē kuà ba̍k-kiànn?

阿娟：
A-kuan: 

我近視矣。
Guá kīn-sī --ah. 

阿明：
A-bîng: 

你的目鏡足厚的。
Lí ê ba̍k-kiànn tsiok kāu--ê.

阿娟：
A-kuan: 

袂啊！
Bē --ah!

阿明：
A-bîng: 

借我掛看覓。
Tsioh guá kuà khuànn-māi. 

六、腹肚疼
La̍k, Pak-tóo thiànn

護士：
Hōo-sū: 

你是按怎？
Lí sī án-tsuánn? 

阿明：
A-bîng: 

我腹肚足疼的。
Guá pak-tóo tsiok thiànn--ê. 

護士：
Hōo-sū: 

你有食早頓無
Lí ū tsia̍h tsá-tǹg --bô 

阿明：
A-bîng: 

有啊，
Ū --ah, 

我有食早頓。
guá ū tsia̍h tsá-tǹg. 

護士：
Hōo-sū: 

你敢欲去便所？
Lí kám beh khì piān-sóo?

阿明：
A-bîng: 

好啊。
Hó --ah.

