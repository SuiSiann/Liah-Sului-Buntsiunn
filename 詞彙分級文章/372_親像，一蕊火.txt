372 親像，一蕊火

親像，一蕊火—詩寫臺籍老兵許昭榮
Tshin-tshiūnn , tsi̍t luí hué— si siá Tâi-tsi̍k lāu-ping Khóo Tsiau-îng




照佇烏陰的所在
Tsiò tī oo-im ê sóo-tsāi

暗殕的光裡走揣失明的以往，掀開 
Àm-phú ê kng--lí tsáu-tshuē sit-bîng ê í-óng, hian--khui 

看一頁佮島嶼的運命牽連如絲 
Khuànn tsi̍t ia̍h kah tó-sū ê ūn-miā khan-liân jû si 

交葛，浮沉的漂浪 
Kau-kat, phû-tîm ê phiau-lōng 

拋記持的網 
Phau kì-tî ê bāng 

網一船走味的青春 
Bāng tsi̍t tsûn tsáu-bī ê tshing-tshun 

鹹澀，是目屎抑是 
Kiâm siap, sī ba̍k-sái ia̍h-sī 

映佇海面，戰場的影跡 
Ìng tī hái-bīn, tsiàn-tiûnn ê iánn-tsiah 

心悶佮傷痕
Sim-būn kah siong-hûn




榮譽軍伕的進行曲響起 
Îng-ū kun-hu ê tsìn-hîng-khik hiáng-khí 

離別的跤步聲踏寫這塊土地 
Lī-pia̍t ê kha-pōo siann ta̍h siá tsit tè thóo-tē 

時代悲涼的歌，一條 
Sî-tāi pi-liâng ê kua, tsi̍t tiâu 

勇氣的布帶 
Ióng-khì ê pòo-tuà 

佇肩胛頭，揹做沉重的思念 
Tī king-kah-thâu, phāinn-tsò tîm-tāng ê su-liām 

長長，恁的少年 
Tn̂g-tn̂g, lín ê siàu-liân 

燙熱著旗面的朱顏 
Thǹg-jua̍h tio̍h kî-bīn ê tsu-gân 

赤焰的 
Tshiah-iām ê 

太陽
Thài-iông




漸漸，只賰黃昏的暗淡 
Tsiām-tsiām, tsí tshun hông-hun ê àm-tām 

沉落海，稀微的星照佇烏陰的所在 
Tîm-lo̍h hái, hi-bî ê tshenn tsiò tī oo-im ê sóo-tsāi 

怎樣閣是暗色罩雺，看袂著青天白日 
Tsuánn-iūnn koh sī àm-sik tà-bông, khuànn bē-tio̍h tshing-thian pi̍k-ji̍t 

佇暝深的夜半，親像偷渡的囚 
Tī mê tshim ê iā puànn, tshin-tshiūnn thau-tōo ê siû 

運輸艦頂懸的臺灣兵 
Ūn-su-kàm tíng-kuân ê Tâi-uân ping 

無出征的鬧熱，船駛動 
Bô tshut-tsing ê lāu-jia̍t, tsûn sái tāng 

漸漸，只賰碼頭的雨滴 
Tsiām-tsiām, tsí tshun bé-thâu ê hōo-tih 

愈來愈冷，故鄉的路漫漫 
Jú lâi jú líng, kòo-hiong ê lōo bān-bān 

雺霧裡
Bông-bū--lí




上岸，遮袂牢的炮彈 
Tsiūnn-huānn, jia bē tiâu ê phàu-tuânn 

也是雨，遐爾粗的雨 
Iā-sī hōo, hiah-nī tshoo ê hōo 

落佇槍聲的密林 
Lo̍h tī tshiunn-siann ê ba̍t-nâ 

Kún-hiânn聚集的戰地烽火 
Kún-hiânn tsū-tsi̍p ê tsiàn-tè hong-hué 

用血佮泥做伙滾絞，恁 
Iōng hueh kah nî tsò-hué kún-ká, lín 

只有成做一蕊點著的紅 
Tsí-ū tsiânn-tsò tsi̍t luí tiám-to̍h ê âng 

引燃回歸的向望，每日 
Ín-jiân huê-kui ê ǹg-bāng, muí-ji̍t 

烘暖眠夢的 
Hang-luán bîn-bāng ê 

蠟燭
La̍h-tsik




光微微，你干焦會當用暗殕 
Kng bî-bî, lí kan-na ē-tàng iōng àm-phú 

去照佇烏陰的所在，去掘挖 
Khì tsiò tī oo-im ê sóo-tsāi, khì ku̍t-óo 

死佮生，戰友滄桑的幽靈佮堅疕的空喙 
Sí kah senn, tsiàn-iú tshong-song ê iu-lîng kah kian-phí ê khang-tshuì 

阮看見，你是一蕊 
Guán khuànn-kìnn, lí sī tsi̍t luí 

溫度燒烙 
Un-tōo sio-lō 

探尋埋佇歷史烏洞的魂魄 
Thàm-sîm tâi tī li̍k-sú oo-tōng ê hûn-phik 

痛苦，佮 hong-hàm
Thòng-khóo, kah hong-hàm 

毋是皇軍、毋是榮民，嘛毋是 
M̄ sī hông-kun, m̄ sī îng-bîn, mā m̄ sī 

恁家己，恁無名
Lín ka-kī, lín bô miâ




無光，寂寞的無奈紀念碑 
Bô kng, tsi̍k-bo̍k ê bô-nāi kì-liām-pi 

燭花強欲焦蔫 
Tsik-hue kiōng-beh ta-lian 

碑石的霜冰你明白，五月 
Pi-tsio̍h ê sng-ping lí bîng-pi̍k, gōo--gue̍h 

港邊城市初夏，斑芝樹葉攏落 
Káng-pinn siânn-tshī tshoo-hā, pan-tsi tshiū-hio̍h lóng lak

落塗，孤寒一陣一陣 
Lo̍h-thôo, koo-hân tsi̍t-tsūn tsi̍t-tsūn 

瘦瘦的身骨猶原欲攬抱燦爛的 
Sán-sán ê sin-kut iû-guân beh lám-phō tshàn-lān ê

堅定，爆放花穎的光焱 
Kian-tīng, po̍k pàng hue-ínn ê kng-iānn 

你，開做焚烈的火蕊 
Lí, khui-tsò hûn-lia̍t ê hué-luí 

照佇烏陰的所在
Tsiò tī oo-im ê sóo-tsāi

