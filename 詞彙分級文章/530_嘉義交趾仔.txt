530 嘉義交趾仔

「嘉義交趾仔」
“Ka-gī ka-tsí-á”




華語叫做#『交趾陶』#的廟尪，
Huâ-gí kiò-tsò #‘交趾陶’# ê biō-ang, 

佇臺灣已經有百外年矣，
tī Tâi-uân í-king ū pah guā nî --ah, 

流傳真濟所在，
liû-thuân tsin tsē sóo-tsāi, 

所以有真濟臺灣名，
sóo-í ū tsin tsē Tâi-uân-miâ, 

叫做「廟尪」、「交趾仔」、「交趾尪仔」、
kiò-tsò “Biō-ang”, “Ka-tsí-á”, “Ka-tsí ang-á”, 

「尪仔」、「細身尪仔」、「淋碭仔」、「淋碭尪仔」、「淋碭花仔」。
“Ang-á”, “Sè-sian ang-á”, “Lâm-thn̄g-á”, “Lâm-thn̄g ang-á”, “Lâm-thn̄g hue-á.”




藝術品佮藝人仝款，
Gē-su̍t-phín kah gē-jîn kāng-khuán, 

人紅名就濟，
lâng âng miâ tō tsē, 

有必要共伊的名做一个介紹。
ū pit-iàu kā i ê miâ tsò tsi̍t ê kài-siāu. 

尪仔就是神佛的畫像抑是刻像，
Ang-á tō sī sîn-pu̍t ê uē-siōng ia̍h-sī khik-siōng, 

交趾仔大部份囥佇廟裡予人看媠，
ka-tsí-á tāi-pōo-hūn khǹg tī biō--lí hōo lâng khuànn suí,

才號做「廟尪」，
tsiah hō-tsò “Biō-ang”,

「細身尪」是佮「大身尪」相比較的，
“Sè-sian-ang” sī kah “Tuā-sian-ang” sio pí-kàu--ê,

這款的尪仔攏是過釉，
tsit khuán ê ang-á lóng sī kuè-iū,

有真媠的色彩，
ū tsin suí ê sik-tshái,

釉的本地名叫做「碭」，
iū ê pún-tē miâ kiò-tsò “thn̄g”,

｢上釉｣就是過釉、淋碭。
“tsiūnn-iū” tō sī kuè-iū, lâm-thn̄g.

日本人共伊號做「交趾燒」、「嘉義燒」。
Ji̍t-pún-lâng kā i hō-tsò “Ka-tsí-sio”, “Ka-gī-sio.” 

這是日本人初初看著的是中國嶺南人做的廟尪，
Tse sī Ji̍t-pún-lâng tshoo-tshoo khuànn--tio̍h--ê sī Tiong-kok Niá-lâm-lâng tsò--ê biō-ang, 

就共伊號做「交趾燒」，
tō kā i hō-tsò “Ka-tsí-sio”, 

其實，
kî-si̍t, 

交趾包含越南北部，
ka-tsí pau-hâm Ua̍t-lâm pak-pōo, 

閣因為臺灣的交趾師傅攏是嘉義人，
koh in-uī Tâi-uân ê ka-tsí sai-hū lóng sī Ka-gī-lâng, 

就共伊號一个新名——嘉義燒。
tō kā i hō tsi̍t ê sin miâ—— Ka-gī-sio. 




臺灣廟尪的開基祖是嘉義的葉王大師，
Tâi-uân biō-ang ê khai-ki-tsóo sī Ka-gī ê Ia̍p Ông tāi-su, 

葉王in老爸是一个做瓷的師傅，
Ia̍p Ông in lāu-pē sī tsi̍t ê tsò huî ê sai-hū, 

葉王種著老爸的天分，
Ia̍p Ông tsíng-tio̍h lāu-pē ê thian-hūn, 

自細漢就真愛浞塗尪仔，
tsū sè-hàn tō tsin ài tshio̍k thôo-ang-á, 

有一擺佇墓仔埔看牛，
ū tsi̍t pái tī bōng-á-poo khuànn gû, 

浞一寡塗尪仔做議量，
tshio̍k tsi̍t-kuá thôo-ang-á tsò-gī-niū, 

予過路的廣東師傅看著，
hōo kuè lōo ê Kńg-tang sai-hū khuànn--tio̍h, 

看出伊的才情，
khuànn tshut i ê tsâi-tsîng, 

就佮in老爸參詳，
tō kah in lāu-pē tsham-siông, 

收伊做師仔，
siu i tsò sai-á, 

伊也真出眾，
i iā tsin tshut-tsìng, 

燒出來的廟尪金滑通光，
sio --tshut-lâi ê biō-ang kim-ku̍t thang-kng, 

袂輸是玉仔咧，
bē-su sī gio̍k-á --leh, 

閣是好體媠款，
koh sī hó thé suí khuán, 

就按呢臺灣廟尪成做臺灣國寶，
tsiū-án-ne Tâi-uân biō-ang tsiânn-tsò Tâi-uân kok-pó, 

伊也成做臺灣廟尪的開基祖。
I iā tsiânn-tsò Tâi-uân biō-ang ê Khai-ki-tsóo. 




廟尪媠是媠，
Biō-ang suí sī suí, 

毋過伊是低溫度燒的，
m̄-koh I sī kē un-tōo sio--ê, 

毋是真𠕇篤，
m̄ sī tsin tīng-tauh, 

袂堪得磕一下，
bē-kham-tit kha̍p --tsi̍t-ē, 

所以攏囥佇廟裡懸懸的壁堵、厝頂，
sóo-í lóng khǹg tī biō--lí kuân-kuân ê piah-tóo, tshù-tíng, 

分你看，
pun lí khuànn, 

無分你摸。
bô pun lí bong. 




現時廟尪是藝術品，
Hiān-sî biō-ang sī gē-su̍t-phín, 

有咧流通買賣，
ū teh liû-thong bé-bē, 

若葉王流傳落來的大作，
nā Ia̍p Ông liû-thuân --lo̍h-lâi ê tāi-tsok, 

才賰兩个所在，
tsiah tshun nn̄g ê sóo-tsāi, 

一个是臺南學甲的慈濟宮，
tsi̍t ê sī Tâi-lâm Ha̍k-kah ê Tsû-tsè-kiong, 

另外一个是臺南的震興宮，
līng-guā tsi̍t ê sī Tâi-lâm ê Tsìn-hing-kiong, 

攏是in鎮宮的寶貝，
lóng sī in tìn kiong ê pó-puè, 

比神較有名。
pí sîn khah ū-miâ.

