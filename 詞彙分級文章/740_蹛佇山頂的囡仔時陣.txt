740 蹛佇山頂的囡仔時陣

阮阿公阿媽蹛佇山頂，
Guán a-kong a-má tuà tī suann-tíng, 

遐的山路彎彎曲曲，
hia ê suann-lōo uan-uan-khiau-khiau, 

路邊有足濟種的樹仔，
lōo-pinn ū tsiok tsē tsióng ê tshiū-á, 

大部份是果子樹，
tuā-pōo-hūn sī kué-tsí-tshiū, 

親像梨仔、桃仔、李仔、梅仔佮柑仔，
tshin-tshiūnn lâi-á, thô-á, lí-á, muê-á kah kam-á, 

嘛有山櫻花、油桐樹。
mā ū suann-ing-hue, iû-tông-tshiū. 

一年四季行佇山路看著的，
Tsi̍t nî sù-kuì kiânn tī suann-lōo khuànn--tio̍h --ê, 

攏是真媠真媠的景緻。
lóng sī tsin suí tsin suí ê kíng-tì.

細漢的時陣，
Sè-hàn ê sî-tsūn, 

阿爸阿母透早就去上班，
a-pah a-bú thàu-tsá tō khì siōng-pan, 

我佮阿兄猶未讀幼稚園，
guá kah a-hiann iáu-buē tha̍k iù-tī-hn̂g, 

就留佇厝裡予阿公阿媽顧。
tō lâu tī tshù--lí hōo a-kong a-má kòo. 

阮阿公做山種梨仔，
Guán a-kong tsò suann tsìng lâi-á, 

日時佇園裡沃水、落肥、刜草、剪枝、接花…，
ji̍t--sî tī hn̂g--lí ak-tsuí, lo̍h-puî, phut tsháu, tsián-ki, tsiap hue…, 

三不五時閣愛濺藥仔。
sam-put-gōo-sî koh ài tsuānn io̍h-á. 

逐工逐工攏有足濟穡頭愛做，
Ta̍k kang ta̍k kang lóng ū tsiok tsē sit-thâu ài tsò, 

流汗流滴才有果子通收成。
lâu-kuānn-lâu-tih tsiah ū kué-tsí thang siu-sîng. 

園裡較危險，
Hn̂g--lí khah guî-hiám, 

所以阮兄妹仔日時攏綴佇阿媽身軀邊。
sóo-í guán hiann-muē-á ji̍t--sî lóng tuè tī a-má sin-khu-pinn. 

阿媽有一塊菜園仔，
A-má ū tsi̍t tè tshài-hn̂g-á, 

種一寡菜通家己食。
tsìng tsi̍t-kuá tshài thang ka-kī tsia̍h. 

逐擺阮綴去菜園仔，
Ta̍k-pái guán tuè khì tshài-hn̂g-á, 

就逐蝶仔、掠蟲、褪赤跤浞漉糊仔糜，
tō jiok ia̍h-á, lia̍h thâng, thǹg-tshiah-kha tshio̍k lo̍k-kôo-á-muê, 

耍甲規身軀垃圾哩囉。
sńg kah kui-sin-khu lah-sap-lí-lô. 

阿媽若沃菜沃好，
A-má nā ak tshài ak hó, 

越頭看著阮兄妹仔，
ua̍t-thâu khuànn-tio̍h guán hiann-muē-á,

攏會驚一趒，
lóng ē kiann tsi̍t tiô, 

隨喝聲講：
suî huah-siann kóng: 

「哎喲！
“Ai-iō! 

恁兩个哪會遮𠢕醬？」
Lín nn̄g ê ná ē tsiah gâu tsiùnn?” 

紲落來水管牽過來，
Suà--lo̍h-lâi tsuí-kóng khan --kuè-lâi, 

就對阮的跤沖落去，
tō uì guán ê kha tshiâng --lo̍h-khì, 

阮攏嘛笑甲𧿳𧿳跳，
guán lóng mā tshiò kah phu̍t-phu̍t-thiàu, 

一直喝：
it-ti̍t huah: 

「阿媽！
“A-má! 

足涼的！
Tsiok liâng --ê, 

我的手嘛欲沖予涼涼涼！」
guá ê tshiú mā beh tshiâng hōo liâng-liâng-liâng!”

毋過阿媽可能感覺阮傷過賤，
M̄-koh a-má khó-lîng kám-kak guán siunn kuè tsiān, 

所以閣來就真少𤆬阮去菜園仔矣！
sóo-í koh lâi tō tsin tsió tshuā guán khì tshài-hn̂g-á --ah! 

毋過佇厝裡阮嘛袂無聊，
M̄-koh tī tshù--lí guán mā bē bô-liâu, 

兩个人坐佇冊房的塗跤扮公伙仔。
nn̄g ê lâng tsē tī tsheh-pâng ê thôo-kha pān-kong-hué-á. 

有時是阿兄叫我做狗仔，
Ū-sî sī a-hiann kiò guá tsò káu-á, 

我就用爬的，
guá tō iōng pê --ê, 

假影是一隻細細隻的狗仔囝，
ké-iánn sī tsi̍t tsiah sè-sè-tsiah ê káu-á-kiánn, 

寬寬仔爬去伊的跤邊司奶；
khuann-khuann-á pê khì i ê kha-pinn sai-nai; 

有時換伊假做我的貓咪，
ū-sî uānn i ké-tsò guá ê niau-bî, 

我若叫伊：
guá nā kiò i:

「貓咪來，
 “Niau-bî lâi, 

貓咪來！」
niau-bî lâi!” 

阿兄會真古錐一直喓喓叫，
A-hiann ē tsin kóo-tsui it-ti̍t iaunn-iaunn-kiò, 

爬來我的身軀邊共我舐指頭仔，
pê lâi guá ê sin-khu-pinn kā guá tsīnn tsíng-thâu-á, 

有夠擽的，
ū kàu ngiau --ê, 

阮兩个定定耍甲毋知通歇睏。
guán nn̄g ê tiānn-tiānn sńg kah m̄ tsai thang hioh-khùn. 

尾仔阿兄佮阿爸阿母搬厝去街市讀幼稚園，
Bué--á a-hiann kah a-pah a-bú puann-tshù khì ke-tshī tha̍k iù-tī-hn̂g, 

賰我家己蹛佇阿公阿媽兜。
tshun guá ka-kī tuà tī a-kong a-má tau. 

佇山頂無伴的日子，
Tī suann-tíng bô phuānn ê ji̍t-tsí, 

我上佮意阿公有閒的時陣，
guá siōng kah-ì a-kong ū-îng ê sî-tsūn, 

會駛搬運機，
ē sái puann-ūn-ki, 

載我佮阿媽，
tsài guá kah a-má, 

沓沓仔行山路出去到大路邊。
ta̍uh-ta̍uh-á kiânn suann-lōo tshut-khì kàu tuā-lōo-pinn, 

遐有一間𥴊仔店，
hia ū tsi̍t king kám-á-tiàm, 

店內阿婆對我誠好，
tiàm-lāi a-pô tuì guá tsiânn hó, 

逐擺攏會提糖仔予我食，
ta̍k-pái lóng ē the̍h thn̂g-á hōo guá tsia̍h, 

所以我誠愛去遐。
sóo-í guá tsiânn ài khì hia. 

這馬我嘛離開山頂來到街市讀冊，
Tsit-má guá mā lī-khui suann-tíng lâi kàu ke-tshī tha̍k-tsheh, 

想起彼段蹛佇山頂的日子，
siūnn-khí hit tuānn tuà tī suann-tíng ê ji̍t-tsí, 

我猶是足數念的。
guá iáu sī tsiok siàu-liām --ê. 

逐工都想欲閣轉去共阿公阿媽司奶，
Ta̍k kang to siūnn-beh koh tńg-khì kā a-kong a-má sai-nai,

想欲自由自在佇菜園仔拋拋走。
siūnn-beh tsū-iû-tsū-tsāi tī tshài-hn̂g-á pha-pha-tsáu.

啊！
Ah! 

蹛佇山頂的日子實在是我上甘甜的記持！
Tuà tī suann-tíng ê ji̍t-tsí si̍t-tsāi sī guá siōng kam-tinn ê kì-tî!

