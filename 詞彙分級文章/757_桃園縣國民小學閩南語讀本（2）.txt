757 桃園縣國民小學閩南語讀本（2）

1. 我愛畫圖
1. Guá ài uē-tôo

畫山畫水，
Uē suann uē tsuí, 

畫天畫地。
Uē thinn uē tē. 

漆青漆紅，
Tshat tshenn tshat âng, 

漆烏漆白，
Tshat oo tshat pe̍h, 

畫圖世界上美麗。
Uē-tôo sè-kài siōng bí-lē. 

2. 下課囉
2. Hā-khò --looh

聽著鐘仔聲，
Thiann-tio̍h tsing-á siann, 

三步走，兩步行，
Sann pōo tsáu, nn̄g pōo kiânn, 

來去運動埕。
Lâi-khì ūn-tōng-tiânn. 

趨流籠，幌綱鞦，
Tshu-liû-lông, hàinn-kong-tshiu, 

踢球走標看啥贏。
That kiû tsáu-pio khuànn siánn iânn. 

3. 阮學校真大間
3. Guán ha̍k-hāu tsin tuā king

阮的學校真大間，
Guán ê ha̍k-hāu tsin tuā king, 

教室濟濟濟，
Kàu-sik tsē-tsē-tsē, 

運動埕闊闊闊，
Ūn-tōng-tiânn khuah-khuah-khuah, 

活動中心懸懸懸， 
Ua̍h-tōng tiong-sim kuân-kuân-kuân, 

阮的學校真正大間。
Guán ê ha̍k-hāu tsin-tsiànn tuā king. 

4. 真厲害
4. Tsin lī-hāi

校長真厲害，
Hāu-tiúnn tsin lī-hāi, 

講道理予逐家知。
Kóng tō-lí hōo ta̍k-ke tsai. 

老師真厲害，
Lāu-su tsin lī-hāi, 

教冊唸歌攏總來。
Kà-tsheh liām kua lóng-tsóng lâi. 

護士阿姨真厲害，
Hōo-sū a-î tsin lī-hāi, 

連我近視伊嘛知。
Liân guá kīn-sī i mā tsai. 

5. 貓佮狗
5. Niau kah káu

黃狗黃狗
N̂g káu n̂g káu 

規工拋拋走，
Kui kang pha-pha-tsáu, 

叫伊顧門
Kiò i kòo-mn̂g 

伊著「#ngáu-ngáu-ngáu#」。
I tio̍h “#ngáu-ngáu-ngáu#” .  

烏貓烏貓
OO niau oo niau 

定定腹肚枵，
Tiānn-tiānn pak-tóo iau,

掠無鳥鼠
Lia̍h bô niáu-tshí 

伊著「喵喵喵」。
I tio̍h “miau-miau-miau”. 

6. 動物家族
6. Tōng-bu̍t ka-tso̍k

一隻雞仔  捅兩粒米，
Tsi̍t tsiah ke-á   thóng nn̄g lia̍p bí,

三隻鴨仔  叨四尾魚，
Sann tsiah ah-á   lo sì bué hî,

五隻豬仔  食六條番薯，
Gōo tsiah ti-á   tsia̍h la̍k tiâu han-tsî,

七隻貓仔  咬八隻鳥鼠，
Tshit tsiah niau-á   kā peh tsiah niáu-tshí,

動物家族  鬧熱𩑾𩑾。
Tōng-bu̍t ka-tso̍k   lāu-jia̍t-tshih-tshih.

附錄1：點啊點水缸
Hù-lio̍k it: Tiám --ah tiám tsuí-kng

點啊點水缸
Tiám --ah tiám tsuí-kng 

啥人放屁爛尻川
Siánn-lâng pàng-phuì nuā kha-tshng 

點啊點茶鈷
Tiám --ah tiám tê-kóo 

啥人下昏暗欲娶某
Siánn-lâng e-hng-àm beh tshuā-bóo 

點啊點茶甌
Tiám --ah tiám tê-au 

啥人下昏暗來阮兜
Siánn-lâng e-hng-àm lâi guán tau

附錄2：羞羞羞
Hù-lio̍k 2: Tshiu-tshiu-tshiu

羞羞羞捾籃仔抾鰗鰡
Tshiu-tshiu-tshiu kuānn nâ-á khioh hôo-liu 

抾幾尾  抾兩尾
Khioh kuí bué  khioh nn̄g bué 

一尾煮來食
Tsi̍t bué tsú lâi tsia̍h 

一尾糊目睭
Tsi̍t bué kôo ba̍k-tsiu

附錄3：一兩三
Hù-lio̍k 3: Tsi̍t nn̄g sann

一兩三阿婆去洗衫
Tsi̍t nn̄g sann a-pô khì sé sann 

四五六阿婆去斗六
Sì gōo la̍k a-pô khì Táu-la̍k

七八九阿婆去海口
Tshit peh káu a-pô khì hái-kháu 

十  十一  十二
Tsa̍p tsa̍p-it  tsa̍p-jī 

阿婆仔沃雨走袂離
A-pô-á ak-hōo tsáu bē lī

