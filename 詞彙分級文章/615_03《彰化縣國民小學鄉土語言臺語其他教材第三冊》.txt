615 03《彰化縣國民小學鄉土語言臺語其他教材第三冊》

第一課  校門口
Tē-it khò Hāu-mn̂g-kháu

一步行，兩步走，
Tsi̍t pōo kiânn, nn̄g pōo tsáu, 




行到校門口，
kiânn kàu hāu-mn̂g-kháu, 




拄著一隻狗，
tú-tio̍h tsi̍t tsiah káu, 




共阮háunn háunn háunn，
kā guán háunn háunn háunn, 




阮欲來去投老師，
guán beh lâi-khì tâu lāu-su, 




請老師共趕走。
tshiánn lāu-su kā kuánn-tsáu. 




第二課  月娘光光
Tē-jī khò Gue̍h-niû kng-kng

月娘月光光，阿公掘菜園，
Gue̍h-niû gue̍h kng-kng, a-kong ku̍t tshài-hn̂g, 




菜園掘鬆鬆，阿公欲種蔥，
tshài-hn̂g ku̍t sang-sang, a-kong beh tsìng tshang, 




蔥無牙，欲種茶，
tshang bô gê, beh tsìng tê, 




茶無花，欲種瓜，
tê bô hue, beh tsìng kue,




瓜無子，kia̍h著一隻大鳥鼠，
kue bô tsí, kia̍h-tio̍h tsi̍t tsiah tuā niáu-tshí, 




阿公氣甲強欲死，
a-kong khì kah kiōng-beh sí, 




阿婆叫伊規氣去種木耳。
a-pô kiò i kui-khì khì tsìng bo̍k-ní.  




第三課 阿婆仔
Tē-sann khò A-pô-á

一兩三，阿婆仔去洗衫，
Tsi̍t nn̄g sann, a-pô-á khì sé-sann,  




四五六，阿婆仔去斗六，
sì gōo la̍k, a-pô-á khì Táu-la̍k,  




七八九，阿婆仔去海口，
tshit peh káu, a-pô-á khì hái-kháu,  




十、十一、十二，阿婆仔  沃雨走袂離。
tsa̍p, tsa̍p-it, tsa̍p-jī, a-pô-á ak-hōo tsáu bē lī.     




第四課 豬仔
Tē-sì khò Ti-á

耳仔大，喙闊闊，
Hīnn-á tuā, tshuì khuah-khuah,   

 


愛睏愛食就是我。
ài-khùn ài-tsia̍h tō sī guá.




好過日，真快活，
hó kuè-ji̍t, tsin khuìnn-ua̍h,   




無想日後欲按怎。
bô siūnn ji̍t-āu beh án-tsuánn. 


  

第五課  菜市仔誠鬧熱
Tē-gōo khò Tshài-tshī-á tsiânn lāu-jia̍t

菜市仔誠鬧熱，
Tshài-tshī-á tsiânn lāu-jia̍t,




人𤲍人，物件滿滿是，
lâng kheh lâng, mi̍h-kiānn muá-muá-sī,




青菜、魚肉逐項有，
tshenn-tshài, hî-bah ta̍k hāng ū,




碗盤、果子規塗跤，
uánn-puânn, kué-tsí kui thôo-kha,




欲啥物隨在你買轉去。
beh siánn-mih suî-tsāi lí bé --tńg-khì.  




第六課  火金蛄
Tē-la̍k khò Hué-kim-koo

火金蛄，來食茶，茶燒燒，食弓蕉，
Hué-kim-koo, lâi tsia̍h tê, tê sio-sio, tsia̍h king-tsio, 


  

弓蕉冷冷，食龍眼，
king-tsio líng-líng, tsia̍h lîng-gíng,    




龍眼愛擘殼，換來食菝仔，
lîng-gíng ài peh khak, uānn lâi tsia̍h pua̍t-á,




菝仔全全子，害阮食一下落喙齒，
pua̍t-á tsuân-tsuân tsí, hāi guán tsia̍h tsi̍t-ē lak tshuì-khí,


       

害阮食一下落喙齒。
hāi guán tsia̍h tsi̍t-ē lak tshuì-khí.




第七課  我是一个小紳士（媠姑娘）
Tē-tshit khò Guá sī tsi̍t ê sió sin-sū (suí koo-niû)

有一个小紳士，緣投、聰明，活潑守規矩。
Ū tsi̍t ê sió sin-sū, iân-tâu, tshong-bîng, hua̍t-phuat siú kui-kí. 




我就是小紳士，你就是媠姑娘，
Guá tō sī sió sin-sū, lí tō sī suí koo-niû, 




無煩惱、無憂愁，逐工笑咪咪；
bô huân-ló, bô iu-tshiû, ta̍k kang tshiò-bî-bî; 




有禮貌，愛運動，實在真古錐。
ū lé-māu, ài ūn-tōng, si̍t-tsāi tsin kóo-tsui.




有一个小姑娘，溫柔、體貼，乖巧閣伶俐。
Ū tsi̍t ê sió koo-niû, un-jiû, thé-thiap, kuai-khá koh líng-lī.




我就是小姑娘，你就是小紳士，
Guá tō sī sió koo-niû, lí tō sī sió sin-sū,




無煩惱、無憂愁，逐工笑咪咪；
bô huân-ló, bô iu-tshiû, ta̍k kang tshiò-bî-bî;




有禮貌，愛運動，實在真古錐。
ū lé-māu, ài ūn-tōng, si̍t-tsāi tsin kóo-tsui.




第八課  放學歌
Tē-peh khò Pàng-o̍h kua

老師交代宿題，聯絡簿仔抄好勢，
Lāu-su kau-tài siok-tê, liân-lo̍k-phōo-á tshau hó-sè, 




連鞭就欲來放學，路隊趕緊排予好，
liâm-mi tō beh lâi pàng-o̍h, lōo-tuī kuánn-kín pâi hōo hó,




提出精神莫拖沙，逐家來唱放學歌。
thê-tshut tsing-sîn mài thua-sua, ta̍k-ke lâi tshiùnn pàng-o̍h kua.  




日頭懸懸日中央，冊揹仔款款咧欲來轉，
Ji̍t-thâu kuân-kuân ji̍t tiong-ng, tsheh-phāinn-á khuán-khuán --leh beh lâi tńg,




老師、小朋友，再會啦！
lāu-su, sió-pîng-iú, tsài-huē --lah!




明仔載，逐家再會啦！
Bîn-á-tsài, ta̍k-ke tsài-huē --lah!   




轉去厝內通歇睏，看著爸母笑bún-bún。
Tńg-khì tshù-lāi thang hioh-khùn, khuànn-tio̍h pē-bú tshiò-bún-bún.




第九課 大漢矣
Tē-káu khò Tuā-hàn --ah

貓仔家己行，狗仔家己食，
Niau-á ka-kī kiânn, káu-á ka-kī tsia̍h,   




我大漢矣，免予人飼，免予人牽， 
guá tuā-hàn --ah, bián hōo lâng tshī, bián hōo lâng khan,   


 

袂冤袂吵，較捌理，我大漢矣。
bē uan bē tshá, khah bat lí, guá tuā-hàn --ah.

