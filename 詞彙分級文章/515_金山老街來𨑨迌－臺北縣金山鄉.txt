515 金山老街來𨑨迌－臺北縣金山鄉

金山老街來𨑨迌─臺北縣金山鄉
Kim-suann lāu ke lâi tshit-thô─ Tâi-pak-kuān Kim-suann-hiong




你知影臺灣上蓋好額的庄頭佇佗位無？
Lí tsai-iánn Tâi-uân siōng-kài hó-gia̍h ê tsng-thâu tī tó-uī --bô? 

土想嘛知，
Thóo-siūnn mā tsai, 

臺北縣的金山鄉啦！
Tâi-pak-kuān ê Kim-suann-hiong --lah! 

因為伊名叫金山，
In-uī i miâ kiò Kim-suann, 

當然是金銀滿四山。
tong-jiân sī kim-gîn muá-sì-suann.




毋過專家共咱講，
M̄-koh tsuan-ka kā lán kóng, 

金山原本的平埔名叫做#「Kitapari」#，
Kim-suann guân-pún ê pênn-poo miâ kiò-tsò #“Kitapari”#, 

後來的漢名叫「金包里」，
āu--lâi ê hàn miâ kiò “Kim-pau-lí”, 

日本人來將伊改名「金山」。
Ji̍t-pún-lâng lâi tsiong i kái miâ “Kim-suann.” 

原來伊無出黃金，
Guân-lâi i bô tshut n̂g-kim, 

伊出名的是鴨肉。
i tshut-miâ ê sī ah-bah.




無黃金，
Bô n̂g-kim, 

有鴨肉嘛真好。
ū ah-bah mā tsin hó. 

來到金山舊街，
Lâi-kàu Kim-suann kū ke, 

鴨肉店有十外間，
ah-bah tiàm ū tsa̍p guā king, 

人講：
lâng kóng: 

「濟戲濟人看」，
“Tsē hì tsē lâng khuànn”, 

人濟店就濟，
lâng tsē tiàm tō tsē, 

有錢公家趁嘛！
ū tsînn kong-ke thàn --mah!




喲！
Iō! 

毋著呢！
M̄-tio̍h --neh! 

逐間的菜盤攏是對外口捀入來，
Ta̍k king ê tshài puânn lóng sī uì guā-kháu phâng --ji̍p-lâi, 

原來十外間店攏是仝一个頭家，
guân-lâi tsa̍p guā king tiàm lóng sī kāng tsi̍t ê thâu-ke, 

頭家生理好，
thâu-ke sing-lí hó, 

閣稅十外間店面，
koh suè tsa̍p guā king tiàm-bīn, 

攏是排椅桌食飯，
lóng sī pâi í-toh tsia̍h-pn̄g, 

料理是中央廚房供應，
liāu-lí sī tiong-ng tû-pâng kiong-ìng, 

生理好甲這款，
sing-lí hó kah tsit khuán, 

莫怪金山鴨肉是一名透京城。
bo̍k-kuài Kim-suann ah-bah sī it bîng thàu kiann-siânn.




好食的鴨肉料理食煞，
Hó-tsia̍h ê ah-bah liāu-lí tsia̍h suah, 

來到街尾廣安宮，
lâi-kàu ke-bué Kóng-an-kiong, 

服侍開漳聖王，
ho̍k-sāi Khai-tsiang-sìng-ông, 

廟真媠、真闊，
biō tsin suí, tsin khuah, 

有氣派。
ū khì-phài. 

人講「先顧腹肚，才顧佛祖」，
Lâng kóng “Sing kòo pak-tóo, tsiah kòo Pu̍t-tsóo”, 

食飽囉，
tsia̍h-pá --looh, 

應該入廟參拜，
ing-kai ji̍p biō tsham-pài, 

感謝伊予咱有一頓腥臊通食。
kám-siā i hōo lán ū tsi̍t tǹg tshenn-tshau thang tsia̍h.

