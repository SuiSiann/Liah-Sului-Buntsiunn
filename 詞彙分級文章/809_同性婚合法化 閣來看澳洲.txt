809 同性婚合法化 閣來看澳洲

同性婚合法化 閣來看澳洲
Tông-sìng-hun ha̍p-huat-huà koh lâi khuànn Ò-tsiu 




#Ireland#頂個月公民投票通過同性婚合法化，
#Ireland# tíng kò gue̍h kong-bîn tâu-phiò thong-kuè tông-sìng-hun ha̍p-huat-huà, 

鼓舞著世界上的同性戀人權運動，
kóo-bú-tio̍h sè-kài-siōng ê tông-sìng-luân jîn-khuân ūn-tōng, 

紲落幾個月，
suà--lo̍h kuí kò gue̍h, 

澳洲凡勢嘛會變天。
Ò-tsiu huān-sè mā ē piàn-thinn. 

國會預定佇年底以前投票決定。
Kok-huē ī-tīng tī nî-té í-tsîng tâu-phiò kuat-tīng. 

目前，
Bo̍k-tsiân, 

大部分民意支持同性婚，
tuā-pōo-hūn bîn-ì tsi-tshî tông-sìng-hun, 

只是國會議員真濟猶閣咧觀望。
tsí-sī kok-huē gī-uân tsin tsē iáu-koh teh kuan-bōng. 




領導保守聯盟的澳洲總理#Tony Abbott#本人反對同性婚姻，
Líng-tō Pó-siú liân-bîng ê Ò-tsiu tsóng-lí #Tony Abbott# pún-lâng huán-tuì tông-sìng hun-in, 

毋過贊成開放伊的自由黨的議員照家己意思投票。
m̄-koh tsàn-sîng khai-hòng i ê Tsū-iû-tóng ê gī-uân tsiàu ka-kī ì-sù tâu-phiò. 

只不過這閣牽涉著聯盟內底其他黨派的意見。
Tsí-put-kò tse koh khan-sia̍p-tio̍h liân-bîng lāi-té kî-thann tóng-phài ê ì-kiàn. 

若是真正開放投「良心票」，
Nā-sī tsin-tsiànn khai-hòng tâu “liông-sim-phiò”, 

通過修法來承認同性婚的機率會較大。
thong-kuè siu-huat lâi sîng-jīn tông-sìng-hun ê ki-lu̍t ē khah tuā.




在野的工黨，
Tsāi-iá ê Kang-tóng, 

絕大部分議員攏支持同性婚。
tsua̍t tuā-pōo-hūn gī-uân lóng tsi-tshî tông-sìng-hun. 

進前綠黨佮#Abbott#的自由黨同事攏已經提出支持同性婚合法的法案。
Tsìn-tsiân Li̍k-tóng kah #Abbott# ê Tsū-iû-tóng tông-sū lóng í-king thê-tshut tsi-tshî tông-sìng-hun ha̍p-huat ê huat-àn. 

6月初工黨閣提出一案，
6 gue̍h-tshe Kang-tóng koh thê-tshut tsi̍t àn, 

被批評是欲來割稻仔尾，
pī phue-phîng sī beh lâi kuah-tiū-á-bué, 

顛倒會拍歹共識，
tian-tò ē phah-pháinn kiōng-sik, 

變成政黨相爭。
piàn-sîng tsìng-tóng sio-tsenn. 

澳洲廣播公司（ABC）的一篇分析文章講，
Ò-tsiu kóng-pòo kong-si (ABC) ê tsi̍t phinn hun-sik bûn-tsiong kóng, 

若是會當閣撨出一个跨黨派的第四案，
nā-sī ē-tàng koh tshiâu-tshut tsi̍t ê khuà tóng-phài ê tē-sì àn, 

莫一黨一案，
mài tsi̍t tóng tsi̍t àn, 

改革較有贏面。
kái-kik khah ū iânn-bīn. 




頂年7月，
Tíng nî 7 gue̍h, 

一間研究公司#Crosby Textor#做的民調講，
tsi̍t king gián-kiù kong-si #Crosby Textor# tsò ê bîn-tiāu kóng, 

72%的澳洲人支持同性婚合法化。
72% ê Ò-tsiu lâng tsi-tshî tông-sìng-hun ha̍p-huat-huà. 

這个比例比十年前成長強欲一倍。
Tsit ê pí-lē pí tsa̍p nî tsîng sîng-tióng kiōng-beh tsi̍t puē. 




國會議員咧？
Kok-huē gī-uân --leh? 

英國《衛報》的澳洲版最近一个一个訪問下議院全部的150位議員，
Ing-kok “Uē-pò” ê Ò-tsiu-pán tsuè-kīn tsi̍t ê tsi̍t ê hóng-būn hā-gī-īnn tsuân-pōo ê 150 uī gī-uân, 

若是開放投良心票，
nā-sī khai-hòng tâu liông-sim-phiò, 

in的立場啥款。
in ê li̍p-tiûnn siánn-khuán. 

頂禮拜三公佈結果，
Tíng lé-pài-sann kong-pòo kiat-kó, 

有63位贊成同性婚合法、40位反對，
ū 63 uī tsàn-sîng tông-sìng-hun ha̍p-huat, 40 uī huán-tuì, 

毋過猶未決定抑是表態的人數真濟，
m̄-koh iáu-buē kuat-tīng ia̍h-sī piáu-thài ê jîn-sòo tsin tsē, 

有47位，
ū 47 uī, 

到時的輸贏猶閣真歹講。
kàu-sî ê su-iânn iáu-koh tsin pháinn-kóng. 




既然支持改變的民意超過七成，
Kì-jiân tsi-tshî kái-piàn ê bîn-ì tshiau-kuè tshit siânn, 

是按怎政治人物猶閣綴袂著？
sī-án-tsuánn tsìng-tī jîn-bu̍t iáu-koh tuè bē tio̍h? 

前述的民調公司負責人對英國廣播公司（BBC）講，
Tsiân-su̍t ê bîn-tiāu kong-si hū-tsik-jîn tuì Ing-kok kóng-pòo kong-si (BBC) kóng, 

一寡議員對保守勢力驚惶過度。
tsi̍t-kuá gī-uân tuì pó-siú sè-li̍k kiann-hiânn kuè-tōo. 

伊講：「保守的基督教團體吵甲真大聲，毋過講到底in是真少數，無啥要緊。」
I kóng: “Pó-siú ê Ki-tok-kàu thuân-thé tshá kah tsin tuā-siann, m̄-koh kóng tàu-té in sī tsin tsió-sòo, bô siánn iàu-kín.”




工黨的副領袖#Tanya Plibersek#嘛講，
Kang-tóng ê hù-líng-siù #Tanya Plibersek# mā kóng, 

並毋是所有天主教徒攏反對同性婚。
pīng m̄ sī sóo-ū Thian-tsú kàu-tôo lóng huán-tuì tông-sìng-hun.




佇咧爭論當熱的這時，
Tī-leh tsing-lūn tng jia̍t ê tsit-sî, 

有一對結婚已經十冬的翁某宣佈，
ū tsi̍t tuì kiat-hun í-king tsa̍p tang ê ang-bóo suan-pòo,

若是國會通過同性婚合法，
nā-sī kok-huē thong-kuè tông-sìng-hun ha̍p-huat, 

in就欲來離緣表示抗議。
in tō beh lâi lī-iân piáu-sī khòng-gī. 

蹛佇首都#Canberra#的#Jensen#夫婦講，
Tuà tī siú-too #Canberra# ê #Jensen# hu-hū kóng, 

若準國家欲改變婚姻的定義，
nā-tsún kok-ka beh kái-piàn hun-in ê tīng-gī, 

去納入同性的關係，
khì la̍p-ji̍p tông-sìng ê kuan-hē, 

婚姻就不再是符合上帝旨意的神聖制度，
hun-in tō put-tsài sī hû-ha̍p Siōng-tè tsí-ì ê sîn-sìng tsè-tōo, 

in無愛參加彼種新的定義。
in bô-ài tsham-ka hit tsióng sin ê tīng-gī.




澳洲國會捌佇2012年表決同性婚合法化議題，
Ò-tsiu kok-huē bat tī 2012 nî piáu-kuat tông-sìng-hun ha̍p-huat-huà gī-tê, 

贊成派輸甲真悽慘。
tsàn-sîng-phài su kah tsin tshi-tshám. 

#ABC#的分析認為，
#ABC# ê Hun-sik jīn-uî, 

以現在國內外贊成派的氣勢，
í hiān-tsāi kok-lāi-guā tsàn-sîng-phài ê khì-sè, 

這擺會真無仝，
tsit pái ē tsin bô-kāng, 

最有利的狀況，
tsuè iú-lī ê tsōng-hóng, 

上緊可能佇8月就會過關。
siōng kín khó-lîng tī 8 gue̍h tō ē kuè-kuan.

