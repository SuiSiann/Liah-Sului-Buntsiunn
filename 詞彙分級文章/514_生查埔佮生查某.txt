514 生查埔佮生查某

有人類學家認為咱臺灣是南島語族（Austronesian）的起源地。
Ū jîn-luī ha̍k-ka jīn-uî lán Tâi-uân sī Lâm-tó-gí-tso̍k (Austronesian) ê khí-guân-tē. 

啊原本佇臺灣的原住民族，
Ah guân-pún tī Tâi-uân ê guân-tsū-bîn-tso̍k, 

大概較無重男輕女的觀念，
tāi-khài khah bô tiōng-lâm-khin-lí ê kuan-liām, 

有的原住民族，
ū--ê guân-tsū-bîn-tso̍k, 

親像講Puyuma（卑南族）、Amis（阿美族），
tshin-tshiūnn kóng Puyuma (Pi-lâm-tso̍k), Amis (A-bí-tso̍k), 

閣共生查埔的當做是去倒了，
koh kā senn tsa-poo--ê tòng-tsò sī khì-tò-liáu, 

生查某的才是有趁的，
senn tsa-bóo--ê tsiah sī ū-thàn--ê, 

佮唐山人的文化煞是顛倒反，
kah Tn̂g-suann-lâng ê bûn-huà suah sī tian-tò-píng,

因為in是母系的社會，
in-uī in sī bú-hē ê siā-huē, 

生查某會當娶一个翁婿入來鬥作穡。
senn tsa-bóo ē-tàng tshuā tsi̍t ê ang-sài ji̍p--lâi tàu tsoh-sit.




咱臺灣有透濫著唐山血緣的Pailang（漢人），
Lán Tâi-uân ū thàu-lām-tio̍h Tn̂g-suann hiat-iân ê Pailang (Hàn-jîn), 

受著唐山文化的影響，
siū-tio̍h Tn̂g-suann bûn-huà ê íng-hióng, 

想講生湠後代是逐人的責任，
siūnn-kóng senn-thuànn āu-tāi sī ta̍k lâng ê tsik-jīm, 

著愛負責任生查埔的來傳後代，
tio̍h-ài hū tsik-jīm senn tsa-poo--ê lâi thn̂g āu-tāi, 

才是有孝的。
tsiah sī iú-hàu--ê. 

以早見若娶某袂生後生的，
Í-tsá kiàn-nā tshuā-bóo bē senn hāu-senn--ê,

做翁婿的就自然會當閣娶細姨，
tsò ang-sài--ê tō tsū-jiân ē-tàng koh tshuā sè-î, 

一直到有後生才欲煞，
it-ti̍t kàu ū hāu-senn tsiah beh suah, 

有時閣驚毋拄好會有三長兩短，
ū-sî koh kiann m̄-tú-hó ē ū sann-tn̂g-nn̄g-té, 

一个嫌無夠，
tsi̍t ê hiâm bô-kàu, 

上少愛有兩个來鬥才會安心。
siōng tsió ài ū nn̄g ê lâi tàu tsiah ē an-sim. 

啊若無，
Ah nā bô, 

著愛去共人分轉來飼，
tio̍h-ài khì kā lâng pun tńg-lâi tshī, 

大漢通做香爐耳，
tuā-hàn thang tsò hiunn-lôo-hīnn, 

捀斗兼傳香火。
phâng-táu kiam thn̂g hiunn-hué.




其實，
Kî-si̍t, 

根據美國的McClung, C.E佇1902年的發現，
kin-kì Bí-kok ê McClung, C.E tī 1902 nî ê huat-hiān,

生查埔抑是生查某，
senn tsa-poo ia̍h-sī senn tsa-bóo, 

是由查埔的X佮Y染色體來決定的，
sī iû tsa-poo ê X kah Y jiám-sik-thé lâi kuat-tīng--ê, 

也就是講袂生查埔的的責任是佇翁毋是某。
iā tō sī kóng bē senn tsa-poo--ê ê tsik-jīm sī tī ang m̄ sī bóo. 

若準大某攏袂生查埔的，
Nā-tsún tuā-bóo lóng bē senn tsa-poo--ê, 

細姨煞會生，
sè-î suah ē senn, 

無定著若用當今的DNA來檢驗，
bô-tiānn-tio̍h nā iōng tong-kim ê DNA lâi kiám-giām, 

彼个後生，
hit ê hāu-senn, 

是啥人的囝，
sī siánn-lâng ê kiánn, 

猶誠拚咧。
iáu tsiânn piànn --leh. 

啊予人離出去的大某閣重嫁，
Ah hōo lâng lî--tshut-khì ê tuā-bóo koh tîng kè, 

無偌久人就生後生矣，
bô-guā-kú lâng tō senn hāu-senn --ah, 

按呢就是原本做翁婿的咧「袂生牽拖厝邊」嘛。
án-ne tō sī guân-pún tsò ang-sài--ê teh “Bē senn khan-thua tshù-pinn” --mah.




照頂面所講的，
Tsiàu tíng-bīn sóo kóng--ê, 

傳統「不孝有三，無後為大」的思想，
thuân-thóng “Put-hàu iú sam, bû hiō uî tāi” ê su-sióng, 

敢猶有偌大的意義？
kám iáu-ū guā tuā ê ì-gī?

