607 《新竹市國民小學閩南語教材大頭仔明第九冊》

定定想著恁 
Tiānn-tiānn siūnn-tio̍h lín

阿明：
A-bîng: 

袂當佮恁做伙
Bē-tàng kah lín tsò-hué

我實在有夠傷心
Guá si̍t-tsāi ū-kàu siong-sim

我定定攏會想著恁
Guá tiānn-tiānn lóng ē siūnn-tio̍h lín

阿娟
A-kuan

阿娟講伊定定想著咱呢
A-kuan kóng i tiānn-tiānn siūnn-tio̍h lán --neh

伊講伊有夠傷心的
I kóng i ū-kàu siong-sim--ê

到底是偌傷心才會當講是有夠傷心咧
Tàu-té sī guā siong-sim tsiah ē-tàng kóng sī ū-kàu siong-sim --leh

這个詞按怎用 
Tsit ê sû án-tsuánn iōng

今仔日學校來足濟人實在有夠鬧熱
Kin-á-ji̍t ha̍k-hāu lâi tsiok tsē lâng si̍t-tsāi ū-kàu lāu-jia̍t

我無細膩踏著老師的跤實在有夠歹勢
Guá bô-sè-jī ta̍h-tio̍h lāu-su ê kha si̍t-tsāi ū-kàu pháinn-sè

媽媽足𠢕煮菜伊煮的菜有夠好食
Má-mah tsiok gâu tsú tshài i tsú ê tshài ū-kàu hó-tsia̍h

阿明足𠢕唱歌伊唱的歌有夠好聽
A-bîng tsiok gâu tshiùnn-kua i tshiùnn ê kua ū-kàu hó-thiann

閩南語嘛有#rap#  
Bân-lâm-gí mā ū #rap#

轉來這間無熟似的學校
Tsuán lâi tsit king bô si̍k-sāi ê ha̍k-hāu

毋知你敢猶會記得我
M̄ tsai lí kám iáu ē-kì-tit guá

傷心傷心無人知影
Siong-sim siong-sim bô lâng tsai-iánn

請逐家愛會記得我
Tshiánn ta̍k-ke ài ē-kì-tit guá

表兄做護士 
Piáu-hiann tsò hōo-sū

阿明：
A-bîng: 

昨昏阮阿公差一點仔昏去
Tsa-hng guán a-kong tsha tsi̍t-tiám-á hūn--khì

佳哉阮表兄共伊急救
Ka-tsài guán piáu-hiann kā i kip-kiù

阮表兄是護士呢
Guán piáu-hiann sī hōo-sū --neh

伊足厲害的
I tsiok lī-hāi--ê

阿娟
A-kuan

阿娟in阿公差一點仔昏去
A-kuan in a-kong tsha tsi̍t-tiám-á hūn--khì

佳哉in表兄共伊急救
Ka-tsài in piáu-hiann kā i kip-kiù

若無會按怎
Nā-bô ē án-tsuánn

這个詞按怎用 
Tsit ê sû án-tsuánn iōng

我袂記得紮彩色筆佳哉阿明借我
Guá bē-kì-tit tsah tshái-sik-pit ka-tsài A-bîng tsioh --guá

塗跤真垃圾佳哉阿娟共我鬥掃
Thôo-kha tsin lah-sap ka-tsài A-kuan kā guá tàu sàu

今仔日的功課真濟佳哉我佇學校有先寫
Kin-á-ji̍t ê kong-khò tsin tsē ka-tsài guá tī ha̍k-hāu ū sing siá

放學的時陣忽然間落大雨佳哉我有紮雨傘
Pàng-o̍h ê sî-tsūn hut-jiân kan lo̍h tuā hōo ka-tsài guá ū tsah hōo-suànn

閩南語嘛有#rap#  
Bân-lâm-gí mā ū #rap#

啥人講護士一定是查某
Siánn-lâng kóng hōo-sū it-tīng sī tsa-bóo

我的表兄嘿嘿就無仝款
Guá ê piáu-hiann heh heh tō bô kāng-khuán

注射急救
Tsù-siā kip-kiù

伊攏真內行伊攏真內行
I lóng tsin lāi-hâng i lóng tsin lāi-hâng

四界行行咧 
Sì-kè kiânn-kiânn --leh

阿明：
A-bîng: 

昨昏我陪阮阿媽四界行行咧
Tsa-hng guá puê guán a-má sì-kè kiânn-kiânn --leh

行到in學校
Kiânn kàu in ha̍k-hāu

阿媽講彼寡樹仔
A-má kóng hit kuá tshiū-á

是in細漢的時陣種的
Sī in sè-hàn ê sî-tsūn tsìng--ê

這馬已經真大欉矣
Tsit-má í-king tsin tuā tsâng --ah

阿娟
A-kuan

阿娟講伊陪in阿媽去四界行行咧
A-kuan kóng i puê in a-má khì sì-kè kiânn-kiânn --leh

In行去學校
In kiânn khì ha̍k-hāu

敢有行去別的所在
Kám ū kiânn khì pa̍t ê sóo-tsāi

這个詞按怎用 
Tsit ê sû án-tsuánn iōng

阮這班轉來一个新同學我𤆬伊去四界看看咧
Guán tsit pan tsuán lâi tsi̍t ê sin tông-ha̍k guá tshuā i khì sì-kè khuànn-khuànn--leh

阿叔對臺北轉來我陪伊去四界行行咧
A-tsik tuì Tâi-pak tńg--lâi guá puê i khì sì-kè kiânn-kiânn --leh

過年的時陣足鬧熱爸爸𤆬我去四界踅踅咧
Kuè-nî ê sî-tsūn tsiok lāu-jia̍t pá-pah tshuā guá khì sì-kè se̍h-se̍h --leh 

食暗飽阿公攏會去四界行行咧
Tsia̍h àm pá a-kong lóng ē khì sì-kè kiânn-kiânn --leh

閩南語嘛有#rap#  
Bân-lâm-gí mā ū #rap#

我陪阿媽四界看四界行
Guá puê a-má sì-kè khuànn sì-kè kiânn

看著一欉一欉大樹仔
Khuànn-tio̍h tsi̍t tsâng tsi̍t tsâng tuā tshiū-á

阿媽講彼欉大樹仔
A-má kóng hit tsâng tuā tshiū-á

較早較早較早較早就佇遐
Khah-tsá khah-tsá khah-tsá khah-tsá tō tī hia

停水 
Thîng tsuí

阿明：
A-bîng: 

今仔日學校停水
Kin-á-ji̍t ha̍k-hāu thîng tsuí

無水通用便所足臭
Bô tsuí thang īng piān-sóo tsiok tshàu

老師講無的確會閣停幾若工
Lāu-su kóng bô-tik-khak ē koh thîng kuí-nā kang

實在真害
Si̍t-tsāi tsin hāi

阿娟
A-kuan

阿娟講in學校停水呢
A-kuan kóng in ha̍k-hāu thîng tsuí --neh

是啊伊講無的確會閣停幾若工
Sī --ah i kóng bô-tik-khak ē koh thîng kuí-nā kang

唅欲閣停幾若工喔
Hannh beh koh thîng kuí-nā kang --ooh

按呢欲按怎活落去
Án-ne beh án-tsuánn ua̍h--lo̍h-khì

伊是講無的確會閣停幾若工啦
I sī kóng bô-tik-khak ē koh thîng kuí-nā kang --lah

這个詞按怎用 
Tsit ê sû án-tsuánn iōng

咱若有乖無的確老師會講故事予咱聽
Lán nā ū kuai bô-tik-khak lāu-su ē kóng kòo-sū hōo lán thiann

咱若食較緊咧無的確媽媽會𤆬咱去四界踅踅咧
Lán nā tsia̍h khah kín --leh bô-tik-khak má-mah ē tshuā lán khì sì-kè se̍h-se̍h --leh

我的目鏡攏揣無無的確是弟弟共我提去
Guá ê ba̍k-kiànn lóng tshuē bô bô-tik-khak sī ti--tih kā guá the̍h --khì

這擺我佮阿明冤家無的確是阿賢害的
Tsit pái guá kah A-bîng uan-ke bô-tik-khak sī A-hiân hāi --ê

閩南語嘛有#rap#  
Bân-lâm-gí mā ū #rap#

學校無代無誌來停水
Ha̍k-hāu bô-tāi-bô-tsì lâi thîng tsuí

便所啊臭甲欲死
Piān-sóo --ah tshàu kah beh sí

若是閣再一直一直停落去
Nā-sī koh-tsài it-ti̍t it-ti̍t thîng--lo̍h-khì

啊便所是欲按怎去
Ah piān-sóo sī beh án-tsuánn khì

爸爸的白頭毛 
Pá-pah ê pe̍h thâu-mn̂g

阿明：
A-bîng: 

阮兜的餅店最近生理無好
Guán tau ê piánn-tiàm tsuè-kīn sing-lí bô hó

爸爸干焦是傷過操煩
Pá-pah kan-na sī siunn kuè tshau-huân

白頭毛加足濟
Pe̍h thâu-mn̂g ke tsiok tsē

阿娟
A-kuan

阿娟咧煩惱in爸爸呢
A-kuan leh huân-ló in pá-pah --neh

是啊伊希望in爸爸毋通傷過操煩
Sī --ah i hi-bāng in pá-pah m̄-thang siunn kuè tshau-huân

In爸爸敢有操煩
In pá-pah kám ū tshau-huân

應該是有啦
Ing-kai sī ū --lah

這个詞按怎用 
Tsit ê sû án-tsuánn iōng

伊大概是傷過緊張才會講袂清楚
I tāi-khài sī siunn kuè kín-tiunn tsiah ē kóng bē tshing-tshó

伊大概是傷過歡喜才會喝甲遐爾大聲
I tāi-khài sī siunn kuè huann-hí tsiah ē huah kah hiah-nī tuā-siann

因為雞卵糕傷過好食我才會食遮爾濟
In-uī ke-nn̄g-ko siunn kuè hó-tsia̍h guá tsiah ē tsia̍h tsiah-nī tsē

因為伊喝了傷過大聲我才會驚一趒
In-uī i huah liáu siunn kuè tuā-siann guá tsiah ē kiann tsi̍t tiô

閩南語嘛有#rap#  
Bân-lâm-gí mā ū #rap#

阿爸阿爸毋通操煩
A-pah a-pah m̄-thang tshau-huân

大漢了後一定共你鬥相共
Tuā-hàn liáu-āu it-tīng kā lí tàu-sann-kāng

你看我粗勇閣大欉
Lí khuànn guá tshoo-ióng koh tuā-tsâng

嘿莫閣操煩莫閣操煩
Heh mài koh tshau-huân mài koh tshau-huân

阿公毋肯去看醫生 
A-kong m̄ khíng khì khuànn-i-sing

阿明：
A-bîng: 

最近阮阿公講伊胸坎小可疼疼
Tsuè-kīn guán a-kong kóng i hing-khám sió-khuá thiànn-thiànn

阮叫伊去看醫生
Guán kiò i khì khuànn-i-sing

伊攏毋肯
I lóng m̄ khíng

我實在足煩惱的
Guá si̍t-tsāi tsiok huân-ló --ê

阿娟
A-kuan

阿娟又閣咧煩惱矣
A-kuan iū-koh teh huân-ló --ah

這擺是咧煩惱in阿公
Tsit pái sī teh huân-ló in a-kong

In阿公是按怎
In a-kong sī án-tsuánn

In阿公胸坎小可疼疼
In a-kong hing-khám sió-khuá thiànn-thiànn

敢有要緊
Kám ū iàu-kín

這个詞按怎用 
Tsit ê sû án-tsuánn iōng

我的嚨喉小可疼疼可能是感冒矣
Guá ê nâ-âu sió-khuá thiànn-thiànn khó-lîng sī kám-mōo --ah

伊小可驚驚所以講話足細聲
I sió-khuá kiann-kiann sóo-í kóng-uē tsiok sè-siann

阿娟小可感冒矣愛歇睏一下
A-kuan sió-khuá kám-mōo --ah ài hioh-khùn --tsi̍t-ē

你小可歇睏一下毋通傷忝
Lí sió-khuá hioh-khùn --tsi̍t-ē m̄-thang siunn thiám

閩南語嘛有#rap#  
Bân-lâm-gí mā ū #rap#

阿公哪會呿呿嗽呿呿嗽
A-kong ná ē khuh-khuh-sàu khuh-khuh-sàu

胸坎疼疼哪會遐爾疼
Hing-khám thiànn-thiànn ná ē hiah-nī thiànn

哎喲喂啊哎喲喂啊
Ai-iō-uê-ah ai-iō-uê-ah

阿公會疼我嘛會疼
A-kong ē thiànn guá mā ē thiànn

