834 國際新聞（國際地動消息 泰國—崗山仔連線報導、阿富汗—高雄仔連線報導）

新聞插播，
Sin-bûn tshah-pòo, 

首先是國際地動消息，
siú-sian sī kok-tsè tē-tāng siau-sit, 

佇咧頂禮拜三，
tī-leh tíng lé-pài sann, 

咱的友邦，
lán ê iú-pang, 

#It-tah-tsi̍k-pu-lú-khok#，
#It-tah-tsi̍k-pu-lú-khok#, 

#It-tah-tsi̍k-pu-lú-khok#這个國家呢，
#It-tah-tsi̍k-pu-lú-khok# tsit ê kok-ka --neh, 

發生了大地動，
huat-sing liáu tuā tē-tāng, 

造成了死傷無數。
tsō-sîng liáu sí siong bû-sòo. 

基於國際道義以及著人道的考量呢，
Ki-î kok-tsè tō-gī í-ki̍p tio̍h jîn-tō ê khó-liōng --neh, 

咱國日前也派出救難大隊前往支援。
lán kok ji̍t-tsîng iā phài tshut kiù-lān tāi-tuī tsiân-óng tsi-uân. 

番薯之聲廣播電台愛心無輸人，
Han-tsî-tsi-siann kóng-pòo tiān-tâi ài-sim bô sū --lâng, 

也發動了送愛心到#It-tah-tsi̍k-pu-lú-khok#這个活動。
iā huat-tōng liáu sàng ài-sim kàu #It-tah-tsi̍k-pu-lú-khok# tsit ê ua̍h-tōng. 

承蒙大眾的支持呢，
Sîng-bông tāi-tsiòng ê tsi-tshî --neh, 

大批的物資呢已經送到咱電台門跤口囉。
tuā-phue ê bu̍t-tsu --neh í-king sàng kàu lán tiān-tâi mn̂g-kha-kháu --looh. 

恆春仔佇空中呢，
Hîng-tshun--á tī khong-tiong --neh, 

首先感謝大箍機車行呢捐助50組#khá-bóng#式的擋皮仔，
siú-sian kám-siā Tuā-khoo ki-tshia-hâng --neh kuan-tsōo 50 tsoo #khá-bóng# sik ê tòng-phuê-á, 

以及著比賽專用的加速煙筒管20枝。
í-ki̍p tio̍h pí-sài tsuan-iōng ê ka-sok ian-tâng-kóng 20 ki. 

車輪黨的立委候選人食錢良，
Tshia-lián tóng ê li̍p-uí hāu-suán-jîn tsia̍h-tsînn liông, 

謝志良先生呢，
Tsiā Tsì-liông siann-sinn --neh, 

也輸人毋輸陣，
iā sū lâng m̄ sū tīn, 

特別捐助了車輪黨的黨旗100枝，
ti̍k-pia̍t kuan-tsōo liáu tshia-lián tóng ê tóng-kî 100 ki, 

佮著食錢良立委競選的海報1000張。
kah tio̍h tsia̍h-tsînn liông li̍p-uí kìng-suán ê hái-pò 1000 tiunn. 

蹛佇咧桃園市的黃宏一先生呢，
Tuà tī-leh Thô-hn̂g-tshī ê N̂g Hông-it sian-sinn --neh, 

也熱情贊助食了會予查埔人sǹg-sǹg吼彼个紅龜的苦毒丸60罐，
iā jia̍t-tsîng tsàn-tsōo tsia̍h liáu ē hōo tsa-poo-lâng sǹg-sǹg-háu hit ê Âng-ku--ê khóo-to̍k-uân 60 kuàn, 

市價價值72萬。
tshī-kè kè-ta̍t 72 bān. 

恆春仔的好朋友虱目魚呢，
Hîng-tshun--á ê hó pîng-iú Sat-ba̍k-hî --neh, 

也熱情贊助100本的農民曆，
iā jia̍t-tsîng tsàn-tsōo 100 pún ê lông-bîn-li̍k, 

佮著50組的鎖匙圈仔。
kah tio̍h 50 tsoo ê só-sî khian-á. 

角頭唱片的頭家張四十三先生呢，
Kak-thâu tshiùnn-phìnn ê thâu-ke Tiunn Sì-tsa̍p-sann sian-sinn --neh, 

也捐助了#老歌#涼涼#show#的伴唱帶200塊。
iā kuan-tsōo liáu #老歌# liâng-liâng #show# ê phuānn-tshiùnn-tuà 200 tè, 

東榮科技公司也特別捐助了13磅的保齡球70粒，
Tang-îng kho-ki kong-si iā ti̍k-pia̍t kuan-tsōo liáu 13 pōng ê pó-lîng-kiû 70 lia̍p, 

不求人爪耙仔佮著耳扒仔、指甲剪仔50枝。
put kiû jîn jiàu-pê-á kah tio̍h hīnn-pê-á, tsíng-kah tsián-á 50 ki, 

恆春仔愛心嘛是無輸人，
Hîng-tshun--á ài-sim mā sī bô su --lâng, 

我也買一寡樹奶糊佮著燒酒螺，
guá iā bé tsi̍t-kuá tshiū-ling-kôo kah tio̍h sio-tsiú-lê, 

做一擺以飛機快速送去災區，
tsò tsi̍t pái í hui-ki khuài-sok sàng khì tsai-khu, 

恆春仔佇遮對各位的愛心十分的感謝！
Hîng-tshun--á tī tsia tuì kok-uī ê ài-sim tsa̍p hun ê kám-siā.

閣來是泰國崗山仔的連線報導，
Koh lâi sī Thài-kok Kang-suann-á ê liân-suànn pò-tō, 

崗山仔烏雞嬸仔綴團去泰國𨑨迌，
Kang-suann-á Oo-ke tsím--á tuè thuân khì Thài-kok tshit-thô, 

想袂到轉來了後呢，
siūnn bē kàu tńg-lâi liáu-āu --neh, 

一直咧罵騙子、騙子。
it-ti̍t leh mē phiàn-tsú, phiàn-tsú. 

烏雞嬸仔共恆春仔講，
Oo-ke tsím--á kā Hîng-tshun--á kóng, 

伊真正是貪俗買狗沙啦，
i tsin-tsiànn sī tham sio̍k bé káu sua --lah, 

想講聰賢仔旅行社的團費上俗，
siūnn-kóng Tshong-hiân--á lú-hîng-siā ê thuân hù siāng sio̍k, 

毋知彼攏是嘐潲的啦，
m̄ tsai he lóng sī hau-siâu --ê --lah, 

啥物#香蕉船#、#拖曳傘#、#水上摩托車#。
sánn-mih #香蕉船#, #拖曳傘#, #水上摩托車#. 

原來是去看人耍#香蕉船#、#拖曳傘#、#水上摩托車#啦，
Guân-lâi sī khì khuànn lâng sńg #香蕉船#, #拖曳傘#, #水上摩托車# --lah, 

抑若欲耍就愛加錢呢。
ah nā beh sńg tō ài ka tsînn --neh. 

啥物逐頓攏有龍蝦，
Sánn-mih ta̍k tǹg lóng ū lîng-hê, 

一、二十个人按呢搶一隻營養不良的龍蝦啦，
it, jī-tsa̍p ê lâng án-ne tshiúnn tsi̍t tsiah îng-ióng put-liông ê lîng-hê --lah, 

跤手若傷慢你就no欶喔，
kha-tshiú nā siunn bān lí tō no suh --ooh, 

#烤肉BBQ#啦，
#烤肉BBQ# --lah, 

啊一人一枝雞頷頸啦。
啊 tsi̍t lâng tsi̍t ki ke-ām-kún --lah. 

蹛啥物五星級的飯店，
Tuà sánn-mih gōo tshenn kip ê pn̄g-tiàm, 

彼是名叫五星級呢，
he sī miâ kiò Gōo-tshenn-kip --neh, 

房間內底有木蝨啦、虼蚤啦、虼蚻啦、鳥鼠啦。
pâng-king lāi-té ū ba̍k-sat --lah, ka-tsáu --lah, ka-tsua̍h --lah, niáu-tshí --lah. 

啊講彼啥物#人妖秀#啦，
Ah kóng he sánn-mih #人妖秀# --lah, 

彼是導遊跳予阮看的呢，
he sī tō-iû thiàu hōo guán khuànn --ê --neh, 

有人看甲吐，
ū lâng khuànn kah thòo, 

啊有人昏倒，
ah ū lâng hūn--tó, 

啊真正是蹧躂人啦。
ah tsin-tsiànn sī tsau-that lâng --lah. 

烏雞嬸仔講乎這个騙人的聰賢仔旅行社呢，
Oo-ke tsím--á kóng --honnh tsit ê phiàn--lâng ê Tshong-hiân--á lú-hîng-siā --neh, 

一定愛佇空中報予逐家知影。
it-tīng ài tī khong-tiong pò hōo ta̍k ke tsai-iánn.

閣來是阿富汗高雄的連線報導，
Koh lâi sī A-hù-hān Ko-hiông ê liân-suànn pò-tō, 

世界恐怖組織首腦#賓拉丹#的小弟箅仔骨，
sè-kài khòng-pòoo tsoo-tsit siú-náu #賓拉丹# ê sió-tī Pín-á-kut, 

利用特殊管道進入高雄。
lī-iōng ti̍k-sû kuán-tō tsìn-ji̍p Ko-hiông. 

根據線報指出呢，
Kin-kù suànn-pò tsí-tshut --neh, 

箅仔骨這擺的目標呢是欲用炸藥炸掉美國這个在臺協會高雄分會，
Pín-á-kut tsit pái ê bo̍k-phiau --neh sī beh iōng tsà-io̍h tsà-tiāu tsit ê Bí-kok tsāi Tâi hia̍p-huē Ko-hiông hun-huē, 

想袂到呢一到高雄了後，
siūnn bē kàu --neh tsi̍t kàu Ko-hiông liáu-āu, 

彼个裝炸藥的皮箱呢，
hit ê tsng tsà-io̍h ê phuê-siunn --neh, 

就被兩名騎oo-tóo-bái的歹徒呢搶走去，
tō pī nn̄g miâ khiâ oo-tóo-bái ê tái-tôo --neh tshiúnn-tsáu--khì, 

然後運氣真䆀的箅仔骨呢，
jiân-āu ūn-khì tsin bái ê Pín-á-kut --neh, 

又閣無緣無故被一群phenn車族提大鎖、西爪刀、開山刀追殺。
iū-koh bô-iân-bô-kòo pī tsi̍t kûn phenn-tshia-tso̍k the̍h tuā-só, si-kue-to, khai-san-to tui-sat. 

最後這个箅仔骨呢，
Tsuè-āu tsit ê Pín-á-kut --neh, 

為著欲逃命，
uī-tio̍h beh tô-miā, 

自前鎮河共跳落去，
tsū Tsiân-tìn-hô kā thiàu --lo̍h-khì, 

附近的百姓看著呢，
hù-kīn ê peh-sènn khuànn--tio̍h --neh, 

馬上通知警方佮救難大隊。
má-siōng thong-ti kíng-hong kah kiù-lān tāi-tuī. 

不過到目前為止呢猶無下落，
Put-kò kàu bo̍k-tsiân uî-tsí --neh iáu bô hē-lo̍h, 

警方表示是凶多吉少啊。
kíng-hong piáu-sī sī hiong-to-kiat-siáu --ah. 

全國的幼稚園呢群群響起一陣搶救箅仔骨的呼聲，
Tsuân-kok ê iù-tī-hn̂g --neh kûn-kûn hiáng-khí tsi̍t tsūn tshiúnn-kiù Pín-á-kut ê hoo-siann, 

本台特別製作一首歌，
pún tâi ti̍k-pia̍t tsè-tsō tsi̍t siú kua, 

由全國的幼稚園340萬的小朋友呢聯合演唱，
iû tsuân-kok ê iù-tī-hn̂g 340 bān ê sió-pîng-iú --neh liân-ha̍p ián-tshiùnn, 

這首歌的歌名叫做「緊來阮兜覕」。
tsit siú kua ê kua-miâ kiò-tsò “Kín lâi gún tau bih.”

