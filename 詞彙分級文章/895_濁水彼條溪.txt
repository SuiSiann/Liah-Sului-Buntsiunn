895 濁水彼條溪

記持中的#濁水溪#是一條闊莽莽的溪，
Kì-tî-tiong ê #Lô-tsuí-khe# sī tsi̍t tiâu khuah-bóng-bóng ê khe, 

溪水自以早到今攏濁濁濁。
khe-tsuí tsū í-tsá kàu-tann lóng lô-lô-lô. 

細漢的時，
Sè-hàn ê sî, 

透早天拍殕光，
thàu-tsá thinn phah-phú-kng, 

阿爸著愛去溪底作穡。
a-pah tio̍h-ài khì khe-té tsoh-sit. 

因為厝裡無人通共阮照顧，
In-uī tshù--lí bô lâng thang kā guán tsiàu-kòo, 

伊就會共竹籃仔掛佇扁擔的雙頭，
i tō ē kā tik-nâ-á kuà tī pún-tann ê siang-thâu, 

我佮#二姊#兩个人#一#人#一#頭，
guá kah #jī-tsí# nn̄g ê lâng #tsi̍t# lâng #tsi̍t# thâu, 

坐踮竹籃仔內，
tsē tiàm tik-nâ-á-lāi, 

歡歡喜喜佮阿爸去田裡作穡。
huann-huann-hí-hí kah a-pah khì tshân--lí tsoh-sit. 

沿路阿爸那行喙裡那哼「#農村曲#」，
Iân-lōo a-pah ná kiânn tshuì--lí ná hainn “#lông-tshun-khik#”,

這是我記持中上早學的歌曲，
tse sī guá kì-tî-tiong siōng tsá o̍h ê kua-khik, 

逐工聽阿爸唱，
ta̍k kang thiann a-pah tshiùnn, 

聽久自然就會曉。
thiann kú tsū-jiân tō ē-hiáu. 

因為田佇溪的另外一爿，
In-uī tshân tī khe ê līng-guā tsi̍t pîng, 

彼个時陣若是欲過溪，
hit ê sî-tsūn nā-sī beh kuè khe, 

閣無想欲蹽水過去，
koh bô siūnn-beh liâu-tsuí kuè-khì, 

干焦有一條竹管仔橋會當迵對岸。
kan-na ū tsi̍t tiâu tik-kóng-á-kiô ē-tàng thàng tuì-huānn. 

阿爸的體格誠好，
A-pah ê thé-keh tsiânn hó, 

對厝裡沿路行攏無歇睏。
tuì tshù--lí iân-lōo kiânn lóng bô hioh-khùn. 

欲過竹管仔橋的時陣，
Beh kuè tik-kóng-á-kiô ê sî-tsūn, 

阿爸共阮講：「溪水掣流，
a-pah kā guán kóng: “khe-tsuí tshuah-lâu, 

若是會驚，
nā-sī ē kiann, 

恁就目睭放瞌瞌，
lín tō ba̍k-tsiu pàng-kheh-kheh, 

若無是會頭殼楞喔！」
nā-bô sī ē thâu-khak gông --ooh! "

彼是我第一擺坐佇竹籃仔內過溪。
He sī guá tē-it-pái tsē tī tik-nâ-á lāi kuè khe. 

囡仔人興tshuh-tshuh閣毋知通驚，
Gín-á-lâng hìng-tshuh-tshuh koh m̄ tsai thang kiann, 

根本都無聽阿爸咧講啥。
kin-pún to bô thiann a-pah teh kóng siánn. 

我是共目睭褫開，
Guá sī kā ba̍k-tsiu thí--khui, 

金金看濁濁的溪水一直流、一直流……。
kim-kim-khuànn lô lô ê khe-tsuí it-ti̍t lâu, it-ti̍t lâu……. 

雄雄我煞共阿爸講：「爸仔，
Hiông-hiông guá suah kā a-pah kóng: “Pâ-á, 

下底的溪水一直流，
ē-té ê khe-tsuí it-ti̍t lâu, 

人看甲頭足楞的啦！」
lâng khuànn kah thâu tsiok gông --ê --lah! ”

阿爸就共我講：「戇囡仔，
A-pah tō kā guá kóng: “Gōng gín-á, 

你目睭瞌瞌毋免驚啦！」
lí ba̍k-tsiu kheh-kheh m̄-bián kiann--lah! ”

我就共目睭瞌咧，
Guá tō kā ba̍k-tsiu kheh --leh, 

耳空內干焦聽著溪水咧流佮
hīnn-khang-lāi kan-na thiann-tio̍h khe-tsuí teh lâu kah 

竹管仔橋吱吱kua̍innh-kua̍innh的聲。
tik-kóng-á kiô ki-ki-kuia̍nnh-kua̍innh ê siann. 

有阿爸的安搭，
Ū a-pah ê an-tah, 

我就較袂驚矣！
guá tō khah bē kiann--ah! 

過溪了後，
kuè khe liáu-āu, 

遠遠就看著阿母已經佇田裡咧薅草矣！
hn̄g-hn̄g tō khuànn-tio̍h a-bú í-king tī tshân--lí teh khau tsháu--ah! 

阿爸共阮擔到弓蕉園，
A-pah kā guán tann kàu king-tsio-hn̂g, 

就共#二姊#講：「共小妹仔顧予好。
tō kā #jī-tsí# kóng: “Kā sió-muē-á kòo hōo hó. 

外口日頭大，
Guā-kháu ji̍t-thâu tuā, 

恁踮弓蕉園內底耍就好，
lín tiàm king-tsio-hn̂g lāi-té sńg tō hó, 

毋通走傷遠喔！」
m̄-thang tsáu siunn hn̄g --ooh!”

我佮#二姊#就佇弓蕉跤開始扮公伙仔。
Guá kah #jī-tsí# tō tī king-tsio kha khai-sí pān-kong-hué-á. 

共弓蕉葉仔當做盤仔，
Kā king-tsio hio̍h-á tòng-tsò puânn-á, 

挖塗準做飯，
óo thôo tsún-tsò pn̄g, 

閣挽一寡仔草仔當做菜。
koh bán tsi̍t-kuá-á tsháu-á tòng-tsò tshài. 

我閣共#二姊#講愛加攢兩份
Guá koh kā #jī-tsí# kóng ài ke tshuân nn̄g hūn 

通有孝阿爸佮阿母。
thang iú-hàu a-pah kah a-bú. 

#二姊#講：「咱是咧扮公伙仔，
#Jī-tsí# kóng:”Lán sī leh pān-kong-hué-á, 

這也袂使食啊！」
tse iā bē-sái tsia̍h --ah! ”

#二姊#這句話予我心內真艱苦，
#jī-tsí# tsit kù uē hōo guá sim-lāi tsin kan-khóo, 

我煞開始流目屎，
guá suah khai-sí lâu ba̍k-sái, 

#二姊#趕緊共我安慰，
#jī-tsí# kuánn-kín kā guá an-uì, 

叫我莫哭矣！
kiò guá mài khàu--ah! 

毋過我就是一直恬恬仔咧流目屎，
M̄-koh guá tō sī it-ti̍t tiām-tiām-á teh lâu ba̍k-sái, 

#二姊#無我法，
#jī-tsí# bô guá huat, 

只好𤆬我去別位𨑨迌。
tsí-hó tshuā guá khì pa̍t-uī tshit-thô. 

細漢的時，
Sè-hàn ê sî, 

真濟歡喜、趣味的記持，
tsin tsē huann-hí, tshù-bī ê kì-tî, 

攏是佇#濁水溪邊#的田裡度過的。
lóng sī tī #Lô-tsuí-khe-pinn# ê tshân--lí tōo-kuè --ê. 

#濁水溪#啊#濁水溪#，
#Lô-tsuí-khe# --ah #Lô-tsuí-khe#, 

請你毋通共我遮媠的記持流去喔！
tshiánn lí m̄-thang kā guá tsiah suí ê kì-tî lâu-khì --ooh!

