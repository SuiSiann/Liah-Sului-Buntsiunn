502 阿姑轉外家

阿姑轉外家
A-koo tńg guā-ke




佇傳統社會裡，
Tī thuân-thóng siā-huē --lí, 

查某囝轉外家，
tsa-bóo-kiánn tńg guā-ke, 

爸母攏會煮一頓好料來招待，
pē-bú lóng ē tsú tsi̍t tǹg hó-liāu lâi tsiau-thāi, 

厝內有啥物物件，
tshù-lāi ū siánn-mih mi̍h-kiānn, 

嘛會予查某囝紮一份轉去，
mā ē hōo tsa-bóo-kiánn tsah tsi̍t hūn tńg--khì, 

若是厝內有兄嫂，
nā-sī tshù-lāi ū hiann-só, 

爸母驚新婦知影，
pē-bú kiann sin-pū tsai-iánn, 

就偷偷仔揜予查某囝紮轉去，
tō thau-thau-á iap hōo tsa-bóo-kiánn tsah--tńg-khì, 

有人就講這是查某囝賊。
ū-lâng tō kóng tse sī tsa-bóo-kiánn-tsha̍t. 

等到眾兄弟分開各食，
Tán-kàu tsìng hiann-tī hun-khui kok tsia̍h, 

這陣爸母無扞家事矣，
tsit-tsūn pē-bú bô huānn ka-sū --ah, 

查某囝轉外家就變做阿姑轉外家，
tsa-bóo-kiánn tńg guā-ke tō pìan-tsò a-koo tńg guā-ke, 

咱有聽過查某囝賊，
lán ū thiann-kuè tsa-bóo-kiánn-tsha̍t, 

毋捌聽過阿姑賊，
m̄ bat thiann-kuè a-koo-tsha̍t, 

情形確實無仝矣。
tsîng-hîng khak-si̍t bô-kāng --ah.




佇農業社會裡，
Tī lông-gia̍p siā-huē --lí,

兄弟分開，
hiann-tī hun-khui, 

猶原蹛仝大厝內，
iu-guân tuà kāng tuā-tshù-lāi, 

這个時陣，
tsit ê sî-tsūn, 

老母的親情是私親情，
lāu-bú ê tshin-tsiânn sī su tshin-tsiânn, 

老爸的親情就是公親情，
lāu-pē ê tshin-tsiânn tō sī kong tshin-tsiânn, 

因為阿姑是大房的阿姑，
in-uī a-koo sī tuā-pâng ê a-koo, 

嘛是二房三房的阿姑，
mā sī jī-pâng sann-pâng ê a-koo, 

是公親情，
sī kong tshin-tsiânn, 

情形就有一寡仔複雜。
tsîng-hîng tō ū tsi̍t-kuá-á ho̍k-tsa̍p.




頭一層，
Thâu tsi̍t tsân, 

兄嫂細妗仔若好禮好客，
hiann-só sè-kīm-á nā hó-lé hònn-kheh, 

逐家就相爭搝，
ta̍k-ke tō sio-tsenn khiú, 

搝阿姑去in兜食飯，
khiú a-koo khì in tau tsia̍h-pn̄g, 

一句話講「䘥仔搝甲無手䘼，
tsi̍t kù uē kóng “Kah-á khiú kah bô tshiú-ńg, 

大祹搝甲無內裾」，
tuā-tô khiú kah bô lāi-ki”, 

這款阿姑是好命姑，
tsit khuán a-koo sī hó-miā koo, 

福氣姑。
hok-khì koo.




第二層，
Tē-jī tsân, 

兄嫂細妗仔驚人食，
hiann-só sè-kīm-á kiann lâng tsia̍h, 

看著阿姑來，
khuànn-tio̍h a-koo lâi, 

逐家就你溜我旋，
ta̍k-ke tō lí liu guá suan, 

可憐的阿姑就變做「公廳無人掃，
khó-liân ê a-koo tō piàn-tsò “Kong-thiann bô-lâng sàu, 

公親情無人叫食晝」，
kong tshin-tsiânn bô-lâng kiò tsia̍h-tàu”, 

好得佳哉，
hó-tit-ka-tsài, 

彼隻老狗猶會認得這个老阿姑較早蹛佇遮，
hit tsiah lāu káu iáu ē-jīn-tit tsit ê lāu a-koo khah-tsá tuà tī tsia, 

會共伊搖尾吠三聲，
ē kā i iô bué puī sann siann, 

所以阿姑有另外一个偏名，
sóo-í a-koo ū līng-guā tsi̍t ê phian-miâ,

叫做「狗問姑」，
kiò-tsò “Káu mn̄g koo”, 

因為干焦彼隻狗會共伊尊存借問。
in-uī kan-na hit tsiah káu ē kā i tsun-tshûn tsioh-mn̄g.




第三層，
Tē-sann tsân, 

兄嫂細妗仔若是好面前徛，
hiann-só sè-kīm-á nā-sī hó bīn-tsîng khiā, 

伊就會共你按呢講：
i tō ē kā lí án-ne kóng: 

「姑仔你來，
“Koo-á lí lâi, 

拄著豬禁屠，
tú-tio̍h ti kìm tôo, 

菜園掘菜股，
tshài-hn̂g ku̍t tshài-kóo, 

雞細隻，
ke sè tsiah, 

鴨蛻毛。」
ah thuì mn̂g.” 

予你聽著飽佮飫。
hōo lí thiann tio̍h pá kah uì.




這，
Tse, 

就是古早時代阿姑轉外家的三種命運。
tō sī kóo-tsá sî-tāi a-koo tńg guā-ke ê sann tsióng miā-ūn.

