640 05.工商服務（阿婆鹹豆奶、東榮牌減肥刀 、阿純掩紋土）

工商服務(阿婆鹹豆奶、東榮牌減肥刀、阿純掩紋土)
Kang-siong ho̍k-bū (A-pô kiâm-tāu-ling, Tang-îng-pâi kiám-puî-to, A-sûn am-bûn-thôo)




佇彼个月光的海邊，
Tī hit ê gue̍h-kng ê hái-pinn, 

陣陣的海湧拍佇咧石頭頂懸，
tsūn-tsūn ê hái-íng phah tī-leh tsio̍h-thâu tíng-kuân, 

輕輕牽著你幼麵麵的手，
khin-khin khan tio̍h lí iù-mī-mī ê tshiú, 

慢慢仔行，
bān-bān-á kiânn, 

慢慢仔行，
bān-bān-á kiânn, 

行到一个石頭邊，
kiânn-kàu tsi̍t ê tsio̍h-thâu-pinn, 

咱兩人坐落來。
lán nn̄g lâng tsē lo̍h-lâi.




月光照著你的面，
Gue̍h-kng tsiò tio̍h lí ê bīn, 

使我忍不住，
sú guá jím-put-tsū, 

忍不住提出橐袋仔的阿婆仔的鹹豆奶，
jím-put-tsū thê-tshut lak-tē-á ê A-pô-á ê kiâm-tāu-ling, 

阿婆仔的鹹豆奶使咱的約會呢更加有情調，
A-pô-á ê kiâm-tāu-ling sú lán ê iok-huē --neh kìng-ka ū tsîng-tiāu, 

郊遊、約會、看電影千萬毋通袂記得阿婆仔鹹豆奶，
kau-iû, iok-huē, khuànn tiān-iánn tshian-bān m̄-thang bē-kì-lit A-pô-á kiâm-tāu-ling, 

使恁的愛情甜甜蜜蜜，
sú lín ê ài-tsîng tinn-tinn-bi̍t-bi̍t, 

阿婆仔鹹豆奶。
A-pô-á kiâm-tāu-ling.




啉淡薄，
Lim tām-po̍h, 

兄弟感情欲好啉淡薄，
hiann-tī kám-tsîng beh hó lim tām-po̍h, 

毋管有趁無趁啉淡薄，
m̄-kuán ū thàn bô thàn lim tām-po̍h, 

相招認真拍拳。
sio-tsio jīn-tsin phah-kûn.




減肥減肥愈減愈肥，
Kiám-puî kiám-puî lú kiám lú puî, 

食的、啉的、抹的、糊的、貼的，
tsia̍h--ê, lim--ê, buah--ê, kôo--ê, tah--ê, 

買買規大堆，
bé bé kui-tuā-tui, 

效果總是予人真失氣，
hāu-kó tsóng--sī hō͘ lâng tsin sit-khuì, 

有人報阮去肥罔欶，
ū lâng pò gún khì puî bóng suh, 

抑是#累得瘋#，
ia̍h-sī #累得瘋#, 

一擺就愛開萬幾，
tsi̍t pái tō ài khai bān kúi, 

哪有遐濟錢，
ná ū hiah tsuē tsînn, 

東榮新科技保證大碗閣滿墘，
Tang-îng sin kho-ki pó-tsìng tuā uánn koh buán kînn, 

東榮東榮減肥刀，
Tang-îng Tang-îng kiám-puî-to, 

值得恁呵咾，
ta̍t-tit lín o-ló, 

欲瘦佗就瘦佗，
beh sán tó tō sán tó, 

苗條身材家己做，
biâu-tiâu sin-tsâi ka-kī tsò, 

腹肚胿，
pak-tó͘-kui, 

大跤腿，
tuā-kha-thúi, 

加出來的肥肉割割去，
ke --tshut-lâi ê puî-bah kuah-kuah--khì, 

愛欲偌媠就偌媠，
ài beh guā súi tō guā súi, 

一支才開兩千二，
tsi̍t ki tsiah khai nn̄g-tshing-jī, 

東榮牌減肥刀佇今仔日開始前一千名的顧客，
Tang-îng-pâi kiám-puî-to tī kin-á-li̍t khai-sí tsîng tsi̍t-tshing miâ ê kòo-kheh, 

閣加送咱的沙輪機一台，
koh ka sàng lán ê sua-lián-ki tsi̍t tâi, 

si-á-geh一下更加美麗，
si-á-geh --tsi̍t-ē kìng-ka bí-lē, 

東榮牌減肥刀各大電台指定藥房攏買會著，
Tang-îng-pâi kiám-puî-to kok tuā tiān-tâi tsí-tīng io̍h-pâng lóng bé ē tio̍h, 

買賣愛認明，
bé-bē ài jīn-bîng, 

包裝外口有一个圓箍仔內底寫一字黃字的，
pau-tsong guā-kháu ū tsi̍t ê înn-khoo-á lāi-té siá tsi̍t jī n̂g jī ê,

才是咱東榮，
tsiah sī lán Tang-îng, 

東榮牌減肥刀。
Tang-îng-pâi kiám-puî-to.




愛媠是人的天性，
Ài-suí sī lâng ê thian-sìng, 

查某人更加愛媠，
tsa-bóo-lâng kìng-ka ài-suí, 

若是年歲較有矣，
nā-sī nî-huè khah ū --ah, 

面上的皺紋會挾死胡蠅蠓仔，
bīn-siōng ê jiâu-bûn ē gia̍p-sí hôo-sîn báng-á, 

實在令人真苦悶，
si̍t-tsāi līng lîn tsin khóo-būn, 

免煩惱新產品，
bián huân-ló sin sán-phín, 

阿純仔掩紋土已經上市囉！
A-sûn-á am-bûn-thôo í-king tsiūnn-tshī --looh! 

阿純仔掩紋土專門掩崁你的皺痕，
A-sûn-á am-bûn-thôo tsuan-bûn am-khàm lí ê jiâu-hûn, 

而且呢，
lî-tshiánn --neh, 

阿純仔掩紋土對著雀斑、肝斑、老人斑，
A-sûn-á am-bûn-thôo tùi tio̍h tshiok-pan, kuann-pan, lāu-lâng-pan, 

也有掩崁的效果，
iā ū am-khàm ê hāu-kó, 

阿純仔掩紋土一包是五十公斤，
A-sûn-á am-bûn-thôo tsi̍t pau sī gōo-tsa̍p kong-kin, 

優待期間買兩包閣加送咱抹刀一支，
iu-thāi kî-kan bé nn̄g pau koh ka sàng lán buah-to tsi̍t ki, 

阿純仔掩紋土專門掩崁你的皺紋，
A-sûn-á am-bûn-thôo tsuan-bûn am-khàm lí ê jiâu-bûn, 

愛媠的朋友趕緊來買喔，
ài-suí ê pîng-iú kuánn-kín lâi bé --ooh, 

阿純仔，
A-sûn-á, 

阿純仔掩紋土。
A-sûn-á am-bûn-thôo.

