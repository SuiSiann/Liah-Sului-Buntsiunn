812 保力達B（2003賀歲篇）

若到年尾乎，
Nā kàu nî-bué --honnh,

人乎！
Lâng --honnh! 

加減仔攏嘛有一點仔鬱卒，
Ke-kiám-á lóng mā ū tsi̍t-tiám-á ut-tsut,

攏會想講，
lóng ē siūnn-kóng,

逐工按呢拚，
ta̍k kang án-ne piànn,

自年頭拚到這馬，
tsū nî-thâu piànn kàu tsit-má,

啊咱到底趁著啥？
ah lán tàu-té thàn-tio̍h siánn?

毋過乎，
M̄-koh --honnh, 

親像濟歲人講的，
tshin-tshiūnn tsē huè lâng kóng --ê,

一人一款命啦！
Tsi̍t lâng tsi̍t khuán miā --lah!

好運的著電視，
Hó-ūn--ê tio̍h tiān-sī,

歹運的著原子筆，
pháinn-ūn--ê tio̍h guân-tsú-pit,

啊咱串著的就是#銘謝惠顧#，
ah lán tshuàn-tio̍h --ê tō sī #銘謝惠顧#,

啊萬項著愛認份，
ah bān-hāng tio̍h-ài jīn-hūn,

啊時機遮爾仔䆀，
ah sî-ki tsiah-nī-á bái,

菜脯筋罔咬鹹，
tshài-póo-kin bóng kā kiâm, 

較艱苦仔咧，
Khah kan-khóo-á --leh, 

咱牙齒根嘛愛咬予絚，
lán gê-khí-kin mā ài kā hōo ân, 

啊人比人氣死人。
ah lâng pí lâng khì-sí lâng.

若莫想遐濟，
Nā mài siūnn hiah tsuē, 

上少，
siōng tsió, 

咱嘛趁著規家伙仔的三頓飽，
lán mā thàn-tio̍ih kui-ke-hué-á ê sann-tǹg pá,

著無？
tio̍h --bô?

趁著序大人平安無操煩，
Thàn-tio̍h sī-tuā-lâng pîng-an bô tshau-huân, 

趁著囝兒序細仔乖巧成人，
thàn-tio̍h kiánn-jî sī-sè-á kuai-khá tsiânn-lâng,

辛苦，
sin-khóo, 

真正辛苦，
tsin-tsiànn sin-khóo,

趁年尾，
thàn nî-bué, 

歇一下仔喘咧，
hioh tsi̍t-ē-á tshuán --leh, 

明仔載的氣力，
bîn-á-tsài ê khuì-la̍t, 

順紲共攢予便，
sīn-suà kā tshuân hōo piān, 

#保力達B#。
#保力達B#.

