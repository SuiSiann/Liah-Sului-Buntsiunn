536 01.古早古早以前

#一路#啊！
#一路# --ah!

你莫走，
 Lí mài tsáu, 

你共我擋咧！
lí kā guá tòng --leh!

謼！
 Hooh! 

我今仔日一定予你死甲真歹看
Guá kin-á-ji̍t it-tīng hōo lí sí kah tsin pháinn-khuànn




恐怖的虎豹母來矣啦！
Khióng-pòo ê hóo-pà-bú lâi --ah --lah!




彼是人的跤踏車呢！
He sī lâng ê kha-ta̍h-tshia --neh!

死囡仔你啊！
 Sí-gín-á lí --ah!




虎豹母，我有𠢕無？
Hóo-pà-bú, guá ū gâu --bô?




啊...
Ah... 

我是毋是欲死去矣？
Guá sī m̄ sī beh sí--khì --ah? 

哪會按呢？
Ná ē án-ne? 

我才國小三年爾呢！
Guá tsiah kok-sió sann-nî niā --neh! 

敢講這是我的報應？
Kám-kóng tse sī guá ê pò-ìng?




喂！
Ueh! 

莫按呢啦！
Mài án-ne --lah!

袂用得按呢生啦！
Bē-īng-tit àn-ne-senn --lah!

咱愛好好仔共伊起一个墓才會用得啦！
 Lán ài hó-hó-á kā i khí tsi̍t ê bōng tsiah ē-īng-eh --lah! 

而且恁阿母伊一定會足受氣足受氣。
Jî-tshiánn lín a-bú i it-tīng ē tsiok siū-khì tsiok siū-khì. 

喂！
Ueh!

#一路#。
 #一路#.




我是#花田一路#，
Guá sī #花田一路#, 

#一路到底#的#一路#啦。
#一路到底# ê #一路# --lah. 

這个無膽的叫做壯太，
Tsit ê bô-tánn--ê kiò-tsò Tsòng-thài, 

阮兩个自細細漢仔的時陣就熟似矣喔。
gún nn̄g ê tsū sè-sè-hàn-á ê sî-tsūn tiō si̍k-sāi --ah --ooh.




#一路#啊，
#一路# --ah, 

啊恁轉來矣諾，
ah lín tńg--lâi --ah --hioh, 

啊已經下課矣，
ah í-king hā-khò --ah, 

唅？
hannh?




這个oo-bá-sáng就是阮母仔，
Tsit ê oo-bá-sáng tiō sī gún bú--á,

壽枝仔啦！
 Siū-ki--á --lah!

虎豹母掠狂矣啦！
 Hóo-pà-bú lia̍h-kông --ah --lah!




共我擋咧！
Kā guá tòng --leh! 

死囡仔你啊！
Sí-gín-á lí --ah! 

小等咧，
Sió-tán --leh,

你莫走啦！
 lí mài tsáu --lah!




莫擋路啦！
Mài tòng lōo --lah!




莫閣過來喔！
Mài koh kuè--lâi --ooh! 

你若是閣過來，
Lí nā-sī koh kuè--lâi, 

這个老歲仔就會無命喔！
tsit ê lāu-huè-á tiō ē bô miā --ooh!




啊這你還我啦！
Ah tse lí hîng --guá --lah!




莫鬧矣啦！
Mài nāu --ah --lah!




乎，
Honnh, 

你哪會按呢對待恁阿公唅？
lí ná ē án-ne tuì-thāi lín a-kong --hannh? 

你毋驚予雷公敲死無？
Lí m̄ kiann hōo luî-kong khà--sí --bô?




看你是欲買一台彩色電視機，
Khuànn lí sī beh bé tsi̍t tâi tshái-sik tiān-sī-ki, 

抑是看這个老歲仔去予我刣，
ia̍h-sī khuànn tsit ê lāu-hè-á khì hōo guá thâi, 

在你揀啦！
tsāi lí kíng --lah!




無，
Bô, 

你是愛我講幾遍才聽有唅，
lí sī ài guá kóng kuí piàn tsiah thiann-ū --hannh, 

我就共你講過矣，
guá tō kā lí kóng--kuè --ah, 

講這馬這台電視乎，
kóng tsit-má tsit tâi tiān-sī --honnh, 

是你貴路郎阿伯死佇咧戰場，
sī lí Kuì-lōo-lông a-peh sí tī leh tsiàn-tiûnn, 

啊恁阿公提人的補償金去買的。
ah lín a-kong the̍h lâng ê póo-siông-kim khì bé--ê. 

啊你聽有無啦，
Ah lí thiann ū--bô --lah, 

啊是按怎愛買新的啦！
ah sī án-nuá ài bé sin--ê --lah!

唅！
 Hannh! 

著無，
Tio̍h--bô,

阿爸？
 a-pah?




你講了無毋著啊，
Lí kóng-liáu bô m̄-tio̍h --ah, 

這个物件算起來嘛是貴路郎的遺物。
tsit ê mn̍gh-kiānn sǹg--khí-lâi mā sī Kuì-lōo-lông ê uî-bu̍t.




這个老歲仔是阮阿爸的阿爸，
Tsit ê lāu-hè-á sī gún a-pah ê a-pah,

就是阮阿公德路郎，
 tiō sī gún a-kong Tik-lōo-lông,

今年七十八。
 kin-nî tshit-tsa̍p-pueh.




有啥物稀罕的，
Ū siánn-mih hi-hán--ê, 

你上凍霜矣啦！
lí siōng tàng-sng --ah --lah!




#一路#。
#一路#.




謼，
Hooh,

誠害，
 tsiânn hāi, 

啊我哪會去生這種囡仔出來按呢。
ah guá ná ē khì sinn tsit tsióng gín-á tshut--lâi án-ne.




壯太。
Tsòng-thài.




啥？
Siánn?




天是啥物色的唅？
Thinn sī siánn-mih sik--ê --hannh?




人攏講是藍天，
Lâng lóng kóng sī nâ thinn,

所以應該是藍色的啊！
 sóo-í ing-kai sī nâ-sik--ê --ah!




阮兜電視內面的天是殕色的。
Gún tau tiān-sī lāi-bīn ê thinn sī phú-sik--ê.




喔，按呢生喔。
Ooh, án-ne-senn --ooh.




#一路#，
#一路#, 

我聽阿母講矣，
guá thiann a-bú kóng --ah,

你做彼款代誌，
 lí tsò hit khuán tāi-tsì, 

田蛤仔會變成魔神仔來揣你喔。
tshân-kap-á ē piàn-sîng môo-sîn-á lâi tshuē --lí --ooh.




彼隻田蛤仔本來就已經去予車軋死矣啊，
Hit tsiah tshân-kap-á pún-lâi tiō í-king khì hōo tshia kauh--sí --ah --ah,

壯太你嘛有看著，
 Tsòng-thài lí mā ū khuànn--tio̍h, 

著無？
tio̍h --bô?




嗯？
Mh?

嗯！
 Mh!




謼！
Hooh! 

講你戇，
Kóng lí gōng, 

你閣真正孝呆呢！
lí koh tsin-tsiànn hàu-tai --neh!




你講啥？
Lí kóng siánn?




對死人無尊敬，
Tuì sí-lâng bô tsun-kìng, 

罪加一等，
tsuē ka it tíng, 

你慘矣喔你。
lí tshám --ah --ooh lí. 

唉！
Haih! 

我才貧惰插你咧，
Guá tsiah pîn-tuānn tshap --lí --leh, 

到時陣若出代誌，
kàu sî-tsūn nā tshut tāi-tsì, 

我是毋知喔！
guá sī m̄ tsai --ooh!




恬恬啦！
Tiām-tiām --lah! 

阿肥，
A-puî, 

攏總是騙人的。
lóng-tsóng sī phiàn--lâng--ê.




#一路#。
#一路#。




這个就是阮姊仔德子，
Tsit ê tiō sī gún tsí--á Tik-tsú, 

因為伊又閣䆀又閣肥，
in-uī i iū-koh bái iū-koh puî, 

所以我攏叫伊阿肥。
sóo-í guá lóng kiò i A-puî.




你是閣咧變啥魍啦！
Lí sī koh leh pìnn siánn báng --lah! 

謼！
Hooh! 

你閣佇遮放尿，
Lí koh tī tsia pàng-liō, 

我就共你講幾若百遍矣，
guá tō kā lí kóng kuí-ā pah piàn --ah, 

我講遮毋是便所，
guá kóng tsia m̄ sī piān-sóo,

無你是聽無是無啦？
 bô lí sī thiann bô sī--bô --lah?

我規氣共你擲掉啦，
 Guá kui-khì kā lí tàn-tiāu --lah, 

無看好了了啦！
bô khuànn hó liáu-liáu --lah!




啊哈哈哈，
Ah ha ha ha, 

佇厝內烏白放尿的，
tī tshù-lāi oo-pe̍h pàng-liō--ê, 

就是阮兜的#一路#啦！
tiō sī gún tau ê #一路# --lah! 

哈哈哈哈，
Ha ha ha ha,

實在傷腦筋喔！
 si̍t-tsāi siong-náu-kin --ooh!




就是伊啦，
Tiō sī i --lah, 

看起來敢若啥物代誌攏捌，
khuànn khí--lâi kán-ná siánn-mi̍h tāi-tsì lóng bat, 

其實是袂曉假𠢕。
kî-si̍t sī bē-hiáu ké-gâu. 

這个是阮阿爸大路郎，
Tsit ê sī gún a-pah Tuā-lōo-lông,

逐个攏叫伊木工阿大的。
 ta̍k ê lóng kiò i ba̍k-kang A-tuā--ê.




你若踮遐放尿乎，
Lí nā tiàm hia pàng-liō --honnh,

彼柴枋是會爛去，
 he tshâ-pang sī ē nuā--khì, 

閣會生菇閣臭moo-moo喔，
koh ē senn-koo koh tshàu-moo-moo --ooh, 

我實在是無你法啦，
guá si̍t-tsāi sī bô lí huat --lah, 

了然喔！
liáu-jiân --ooh!




哼！
Hngh!

啥人叫恁欲共便所起佇咧外口，
 Siánn-lâng kiò lín beh kā piān-sóo khí tī leh guā-kháu, 

半暝仔去便所有魔神仔走出來欲按怎！
puànn-mî-á khì piān-sóo ū môo-sîn-á tsáu--tshut-lâi beh án-nuá!




驚去便所欲哪會用得啦，
Kiann khì piān-sóo beh ná ē-īng-tit --lah, 

你是咱兜的大漢囝呢！
lí sī lán tau ê tuā-hàn kiánn --neh!




我這个金孫乎，
Guá tsit ê kim-sun --honnh, 

伊的剋星就是魔神仔啦，
i ê khik-tshenn tō sī môo-sîn-á --lah, 

就算講魔神仔乎伊會走出來，
tō sǹg kóng môo-sîn-á --honnh i ē tsáu --tshut-lâi, 

嘛袂選便所。
mā buē suán piān-sóo.




哈哈哈，一點仔就無毋著。
Ha ha ha, tsi̍t-tiám-á tō bô m̄-tio̍h.




莫笑啦，
Mài tshiò --lah, 

聽講人咧衰的時陣攏嘛會去拄著，
thiann-kóng lâng leh sue ê sî-tsūn lóng mā ē khì tú--tio̍h,

暗時仔去便所的時陣。
àm-sî-á khì piān-sóo ê sî-tsūn.




欲拭尻川無？
Beh tshit kha-tshng --bô?

我替你拭尻川，
 Guá thè lí tshit kha-tshng, 

好無？
hó --bô?




阿姊仔講拭尻川的魔神仔就會出現，
A-tsí--á kóng tshit kha-tshng ê môo-sîn-á tiō ē tshut-hiān,

足恐怖的。
 tsiok khióng-pòo--ê.




德子啊！
Tik-tsú --ah!




唉！
Haih!

#一路#啊，
 #一路# --ah, 

彼魔神仔足好心，
he môo-sîn-á tsiok hó-sim,

閣欲替你拭尻川呢。
koh beh thè lí tshit kha-tshng --neh. 

假使若真正有遮爾親切的魔神仔，
Ká-sú nā tsin-tsiànn ū tsiah-nī tshin-tshiat ê môo-sîn-á,

一定逐改都愛共拜託，
 it-tīng ta̍k kái to ài kā pài-thok,

按呢就毋免用足濟衛生紙，
án-ne tō m̄-bián īng tsiok tsē uē-sing-tsuá, 

偌省錢的呢！
guā síng-tsînn--ê --neh!




我無愛啦！
Guá bô ài --lah! 

我無愛啦！
Guá bô ài --lah! 

我無愛啦！
Guá bô ài --lah!




好啦，
Hó --lah,

我知影啦！
 guá tsai-iánn --lah! 

假使若真正有魔神仔出現乎，
Ká-sú nā tsin-tsiànn ū môo-sîn-á tshut-hiān --honnh, 

共伊掠來見我，
kā i lia̍h lâi kìnn --guá, 

阿爸替你共伊賣足好的價數。
a-pah thè lí kā i buē tsiok hó ê kè-siàu. 

總講一句啊，
Tsóng kóng tsi̍t kù --ah, 

毋通閣徛佇咧門邊偷放尿矣喔，
m̄-thang koh khiā tī leh mn̂g-pinn thau pàng-jiō --ah --ooh,

假使你若是閣按呢，哈。
 ká-sú lí nā-sī koh án-ne,  hah.




假使若會用得買彩色電視機，
Ká-sú nā ē-īng-eh bué tshái-sik tiān-sī-ki,

我就較忍耐的去外口便所。
 guá tiō khah jím-nāi--ê khì guā-kháu piān-sóo.




你講啥物啊！
Lí kóng siánn-mih --ah!

啊你這个死囡仔竟然敢共我講條件。
 Ah lí tsit ê sí-gín-á kìng-jiân kánn kā guá kóng tiâu-kiānn.




你看啦，
Lí khuànn --lah, 

#一路#啊，
#一路# --ah, 

恁阿爸真正受氣矣，
lín a-pah tsin-tsiànn siū-khì --ah,

緊共伊會失禮啦
 kín kā i huē sit-lé --lah




哎唷，
Aih-ioh,

你就毋通按呢。
 lí tō m̄-thang án-ne.




阿公、阿公，
A-kong, A-kong,  

精神一下啦！
tsing-sîn --tsi̍t-ē --lah! 

佮人鬥陣去便所啦，
Kah lâng tàu-tīn khì piān-sóo --lah, 

較緊的啦，
khah kín --ê --lah, 

緊起來啦！
kín khí--lâi --lah!




欲拭尻川無！
Beh tshit kha-tshng --bô!




你孽潲囥踮咧洗衫機的田蛤仔乎，
Lí gia̍t-siâu khǹg tiàm leh sé-sann-ki ê tshân-kap-á --honnh, 

我早就共挕捒矣。
guá tsá tiō kā hìnn-sak --ah. 

看你閣會當變啥魍。
Khuànn lí koh ē-tàng pìnn siánn báng.




唅！
Hannh! 

彼哪會用得按呢，
He ná ē-īng-eh án-ne, 

愛替伊起一个墓毋才著。
ài thè i khí tsi̍t ê bōng m̄-tsiah tio̍h.




你閣敢講啊！
Lí koh kánn kóng --ah! 

啊無是啥人擲咧遐攏無欲插伊唅！
Ah bô sī siánn-lâng tàn leh hia lóng bô beh tshap --i --hannh!




若是伊變做魔神仔，
Nā-sī i piàn-tsò môo-sîn-á, 

攏是你害的啦！
lóng sī lí hāi--ê --lah!




你乎就是歹代誌做傷濟啦，
Lí --honnh tiō sī pháinn tāi-tsì tsò siunn tsē --lah, 

才會暗時驚魔神仔來揣你，
tsiah ē àm-sî kiann môo-sîn-á lâi tshē --lí, 

著無？
tio̍h --bô?

啊這馬是光頭白日呢！
 Ah tsit-má sī kng-thâu-pe̍h-li̍t --neh!

著啦！
 Tio̍h --lah!

你攏無功課喔？
 Lí lóng bô kong-khò --ooh? 

雖然講干焦上半工，
Sui-liân kóng kan-na siōng puànn kang, 

嘛毋通顧耍唅！
mā m̄-thang kòo sńg --hannh!




足氣的、足氣的，
Tsiok khì--ê, tsiok khì--ê, 

阿母有夠無良心，
a-bú ū-kàu bô liông-sim, 

傷超過矣啦！
siunn tshiau-kuè --ah --lah!

予你死，
 Hōo lí sí, 

莫走！
mài tsáu! 

我欲予你死！
Guá beh hōo lí sí! 

我一定欲摃予你死啦，
Guá it-tīng beh kòng hōo lí sí --lah, 

莫走！
mài tsáu!




按怎啦？
Án-tsuánn --lah?

按怎啦？
 Án-tsuánn --lah?

頭拄仔是啥物聲音啦唅？
 Thâu-tú-á sī siánn-mi̍h siann-im --lah --hannh?




阿母啊！
A-bú --ah! 

電視歹去矣呢，
Tiān-sī pháinn--khì --ah --neh, 

按呢就會用得買新的矣，
án-ne tiō ē-īng-eh bué sin--ê --ah,

著無？
 tio̍h --bô?




可惡啊你啊，
Khó-ònn --ah lí --ah,

你這个夭壽死囡仔，
 lí tsit ê iáu-siū sí-gín-á, 

你是欲共我氣死是無唅？
lí sī beh kā guá khì--sí sī --bô --hannh?

共我擋咧，
 Kā guá tòng --leh, 

莫走！
mài tsáu!




虎豹母又閣掠狂矣啦！
Hóo-pà-bú iū-koh lia̍h-kông --ah --lah!




死囡仔咧啊！
Sí-gín-á --leh --ah! 

莫走啦！
Mài tsáu --lah! 

彼是人的跤踏車啦，
He sī lâng ê kha-ta̍h-tshia --lah, 

你欲騎去佗位啦？
lí beh khiâ khì tó-uī --lah?




來啊，
Lâi --ah, 

來啊，
lâi --ah, 

逐袂著，
lip-bē-tio̍h,

逐袂著，
 lip-bē-tio̍h, 

來啊！
lâi --ah!




癮頭仔，
Giàn-thâu--á, 

頭前無路矣啦！
thâu-tsîng bô lōo --ah --lah!




看我的厲害，
Khuànn guá ê lī-hāi,

虎豹母，
 hóo-pà-bú, 

我有𠢕無？
guá ū gâu --bô? 

喂？
Ueh?

哪會按呢，
Ná ē án-ne, 

啊，
ah, 

慘矣，
tshám --ah, 

我去受著報應矣，
guá khì siū-tio̍h pò-ìng --ah, 

我去予車挵著矣。
guá khì hōo tshia lòng--tio̍h --ah.




代誌毋好矣啦，
Tāi-tsì m̄ hó --ah --lah, 

thoo-lá-khuh去挵著囡仔矣啦！
thoo-lá-khuh khì lòng-tio̍h gín-á --ah --lah!

哪會按呢啦，
Ná ē án-ne --lah, 

壽枝你愛較振作一點仔喔壽枝！
Siū-ki lí ài khah tsín-tsok tsi̍t-tiám--á --ooh Siū-ki!

哪會按呢啦？
 Ná ē án-ne --lah? 

#一路#啊，
#一路# --ah,

你愛振作一點仔呢，
 lí ài tsín-tsok --tsi̍t-tiám--á --neh, 

你精神啦！
lí tsing-sîn --lah! 

你有聽著無？
Lí ū thiann-tio̍h --bô?

#一路#。
 #一路#.




倒佇咧塗跤的彼个，
Tó tī leh thôo-kha--ê hit ê, 

敢毋是我？
kám m̄ sī guá? 

哪會按呢？
Ná ē án-ne? 

啊！
Ah! 

到底發生啥物代誌矣啦！
Tàu-té huat-sing siánn-mi̍h tāi-tsì --ah --lah! 

哪會遮好，
Ná ē tsiah hó, 

我佇咧飛呢！
guá tī-leh pue --neh! 

哈哈哈哈，
Ha ha ha ha, 

彼个無熟似的姊姊嘛咧飛呢，
Hit ê bô si̍k-sāi ê tse--tseh mā leh pue --neh, 

有夠媠的，
ū-kàu suí--ê,

阮兜彼个阿肥是欲按怎比啊，
gún tau hit ê A-puî sī beh án-nuá pí --ah, 

足媠的姊姊，
tsiok suí ê tse--tseh,

你欲去佗位？
 lí beh khì tó-uī? 

𤆬我鬥陣去啦！
Tshuā guá tàu-tīn khì --lah!

奇怪，
Kî-kuài, 

姊姊，
tse--tseh,

過來啦，
kuè--lâi --lah,

小等的啦！
sió-tán--ê --lah! 

足媠的姊姊，
Tsiok suí ê tse--tseh, 

莫走啦！
mài tsáu --lah! 

小等我一下啦！
Sió-tán --guá --tsi̍t-ē --lah! 

足無意思的呢，
Tsiok bô ì-sù--ê --neh, 

你哪攏毋插我啦！
lí ná lóng m̄ tshap --guá --lah!

姊姊，
tse--tseh , 

你無聽著我咧叫你諾！
lí bô thiann-tio̍h guá leh kiò--lí --hioh!




#一路#，
#一路#, 

你的時辰猶未到。
lí ê sî-sîn ah-buē kàu.




啊！
Ah!




金孫啊！
Kim-sun --ah!




#一路#啊！
#一路# --ah!




我足疼的啦！
Guá tsiok thiànn--ê --lah!




無代誌矣，
Bô tāi-tsì --ah, 

逐家會當放心矣。
ta̍k-ke ē-tàng hòng-sim --ah.




我竟然去予人救起來矣呢！
Guá kìng-liân khì hōo lâng kiù --khí-lâi --ah --neh!

可能是摔落來的時陣，
 Khó-lîng sī siak --lo̍h-lâi ê sî-tsūn, 

地點傷好矣啦！
tē-tiám siunn hó --ah --lah! 

頭殼去予紩幾針仔，
Thâu-khak khì hōo thīnn kuí tsiam--á, 

才倒一工爾爾就出院矣喔。
tsiah tó tsi̍t kang niā-niā tō tshut-īnn --ah --ooh.




哇！
Uah! 

誠實是有紩的線呢！
Tsiânn-si̍t sī ū thīnn ê suànn --neh!




按怎，
Án-nuá, 

我真勇著無？
guá tsin ióng tio̍h --bô?




歹吉兆，
Pháinn kiat-tiāu,

一兩三四五六七八九，
 tsi̍t nn̄g sann sì gōo la̍k tshit pueh káu, 

毋管按怎算，
m̄-kuán án-nuá sǹg, 

攏是九針，
lóng sī káu tsiam, 

欲按怎？
beh án-tsuánn?




啥物啊？
Siánn-mi̍h --ah?




九針是歹吉兆呢！
Káu tsiam sī pháinn kiat-tiāu --neh! 

無的確是咒讖。
Bô-tik-khak sī tsiù-tshàm.




恬恬啦，
Tiām-tiām --lah, 

阿肥。
A-puî.




德子啊，
Tik-tsú --ah,

你毋通按呢烏白講話共嚇驚啦！
 lí m̄-thang án-ne oo-pe̍h kóng-uē kā hennh-kiann --lah! 

#一路#啊行喔！
#一路# --ah kiânn --ooh! 

啊咱來去病院看彼个受傷的阿叔乎，
Ah lán lâi-khì pēnn-īnn khuànn hit ê siū-siong ê a-tsik --honnh, 

啊你hôo-tái哪會共拆落來啦，
ah lí hôo-tái ná ē kā thiah --lo̍h-lâi --lah,

猶未拆線敢毋是？
 ah-bē thiah suànn kám m̄ sī?




正經毋知影欲按怎共恁會失禮才好。
Tsìng-king m̄ tsai-iánn beh án-nuá kā lín hē sit-lé tsiah hó.




共我挵著的彼台車糜糜卯卯，
Kā guá lòng--tio̍h ê hit tâi tshia mi-mi-mauh-mauh, 

彼个司機的傷聽講愛六個月才醫會好喔。
hit ê su-ki ê siong thiann-kóng ài la̍k-kò-gue̍h tsiah i ē hó --ooh. 




哎唷！
Ai-ioh!

攏是阮兜這个敢若菁仔欉，
 Lóng sī gún tau tsit ê kán-ná tshinn-á-tsâng,

#一路#啊，
 #一路# --ah, 

啊毋緊共人會失禮講按呢啦。
ah m̄ kín kā lâng huē sit-lé kóng án-ne --lah.




哎唷！
Ai-ioh!

實在是足好的！
 Si̍t-tsāi sī tsiok hó--ê!

#一路#乎伊無受傷啦。
 #一路# --honnh i bô siū-siong --lah.




哎唷！
Ai-ioh! 

我共你講啦，
Guá kā lí kóng --lah, 

阮阿爸講乎，
gún a-pah kóng --hoonh, 

這是阮舊年過身的母仔咧天頂保庇咧，
tse sī gún kū-nî kuè-sin ê bú--á teh thinn-tíng pó-pì --leh, 

伊踮咧神主牌仔進前乎按呢直直拜，
i tiàm leh sîn-tsú-pâi-á tsìn-tsîng --honnh án-ne ti̍t-ti̍t pài, 

拜袂停喔！
pài bē thîng --ooh!

誠實的啦，
Tsiânn-si̍t--ê --lah, 

無的確是誠實的喔！
bô-tik-khak sī tsiânn-si̍t--ê --ooh!




敢有影按呢？
Kám ū-iánn án-ne?




五、六、七、八。
Gōo, la̍k, tshit, pueh. 

啊？
Ah?

#一路#，
 #一路#,

你哪會足無精神的，
 lí ná ē tsiok bô tsing-sîn--ê,

按怎？
 án-tsuánn?




壯太，
Tsòng-thài, 

你敢會記得，
lí kám ē-kì-eh, 

我去予車挵著的彼个時陣？
guá khì hōo tshia lòng-tio̍h ê hit ê sî-tsūn?




阿魯，
A-lóo, 

你足乖的，
lí tsiok kuai--ê, 

你足乖的呢，
lí tsiok kuai--ê --neh, 

你的腹肚愈來愈大圈矣呢！
lí ê pak-tóo jú lâi jú tuā khian --ah --neh! 

#一路#，
#一路#, 

你緊看！
lí kín khuànn!

你的囡仔應該足緊就欲出世矣乎？
 Lí ê gín-á ing-kai tsiok kín tiō beh tshut-sì --ah --honnh?




我欲去便所，
Guá beh khì piān-sóo,

你替我顧門一下乎！
 lí thè guá kòo-mn̂g --tsi̍t-ē --honnh!




嗯！
Mh ! 

#一路#，
#一路#, 

好矣未？
hó --ah--buē?




猶未啦！
Iáu-buē --lah!




壯太啊，
Tsòng-thài --ah, 

啊你日時仔就咧顧便所喔！
ah lí ji̍t--sî-á tō leh kòo piān-sóo --ooh! 

辛苦矣乎！
Sin-khóo --ah --honnh!




我會記得彼个時陣...。
Guá ē-kì-eh hit ê sî-tsūn....




你的時辰猶未到。
Lí ê sî-sîn ah-buē kàu.




彼个聲音聽起來敢若親像死去的阿媽仝款。
Hit ê siann-im thiann khí--lâi kán-ná tshin-tshiūnn sí--khì ê a-má kāng-khuán.




#一路#。
#一路#.




啊？
Ah? 

哪會按呢？
Ná ē án-ne?




#一路#。
#一路#.




#一路#？
#一路#? 

#一路#？
#一路#?

#一路#？
 #一路#? 

#一路#！
#一路#!




害矣啦！
Hāi --ah --lah! 

#花田#in兜彼箍小惡霸落落屎礐仔窟仔矣啦！
#花田# in tau hit khoo sió ok-pà lak lo̍h sái-ha̍k-á khut-á --ah --lah!

哎唷，
Ai-ioh,

哪會按呢啦！
ná ē án-ne --lah!




#一路#啊，
#一路# --ah, 

哎唷是按怎啦，
ai-ioh sī án-nuá --lah, 

thah會按呢啦！
thah ē án-ne --lah!




誠實有魔神仔，
Tsiânn-si̍t ū môo-sîn-á, 

我講的是誠實的啦！
guá kóng --ê sī tsiânn-si̍t --ê --lah!

阿母啊，
 A-bú --ah,

你到底有咧聽我講話無啦！
 lí tàu-té ū leh thiann guá kóng-uē --bô --lah! 

你這个oo-bá-sáng哪會按呢啦？
Lí tsit ê oo-bá-sáng ná ē án-ne --lah? 

Oo-bá-sáng, 
Oo-bá-sáng,

oo-bá-sáng, 
 oo-bá-sáng, 

oo-bá-sáng!
oo-bá-sáng!




誠害呢！
Tsiânn hāi --neh! 

啊白賊話講規皂，
Ah pe̍h-tsha̍t-uē kóng kui tsō,

啊是你家己按呢跩來跩去毋才會落去便所空，
 ah sī lí ka-kī án-ne tsuāinn lâi tsuāinn khì m̄-tsiah ē lak-khì piān-sóo-khang, 

實在是有夠戇的。
si̍t-tsāi sī ū-kàu gōng--ê.




我講的是誠實的，
Guá kóng--ê sī tsiânn-si̍t--ê, 

既然你聽無，
kì-liân lí thiann--bô, 

我就予你知影我的厲害，
guá tiō hōo lí tsai-iánn guá ê lī-hāi,

按呢你有了解矣乎，
 án-ne lí ū liáu-kái --ah --honnh, 

這就是正義的炮仔。
tse tiō sī tsìng-gī ê phàu-á.




我的意思是講乎，
Guá ê ì-sù sī kóng --honnh, 

彼个魔神仔凡勢就是死去的阿媽喔！
hit ê môo-sîn-á huān-sè tiō sī sí--khì ê a-má --ooh!




啥貨啊，
Siánn-hè --ah, 

若按呢你的意思是講，
nā án-ne lí ê ì-sù sī kóng,

恁阿媽害你跋落去屎礐仔窟內底。
 lín a-má hāi lí pua̍h lo̍h-khì sái-ha̍k-á-khut lāi-té.




#一路#啊，
#一路# --ah, 

你閣咧烏白講。
lí koh leh oo-pe̍h kóng.




哈哈哈哈哈...
Ha ha ha ha ha...

你有看著恁阿公這馬的表情無啊？
 lí ū khuànn-tio̍h lín a-kong tsit-má ê piáu-tsîng --bô --ah?




哎唷！
Ai-ioh!

阿爸，
 A-pah,

你哪會遮戇啦！
 lí ná ē tsiah gōng --lah!

啊伊凊彩講講的，
 Ah i tshìn-tshái kóng-kóng--ê, 

你共當做真的，
lí kā tòng-tsò tsin--ê, 

一定是騙人的嘛！
it-tīng sī phiàn--lâng--ê --mah!




我就講我講的攏是誠實的，
Guá tiō kóng guá kóng--ê lóng sī tsiânn-si̍t--ê,

你閣毋相信，
 lí koh m̄ siong-sìn, 

若是按呢，
nā-sī án-ne, 

我就閣欲提出正義的炮仔喔！
guá tiō koh beh the̍h-tshut tsìng-gī ê phàu-á --ooh!




唅！
Hannh! 

啥物啊你閣有喔？
Siánn-mi̍h --ah lí koh ū --ooh? 

#一路#啊，
#一路# --ah, 

炮仔提予我，
phàu-á the̍h hōo guá, 

較緊咧，
khah kín --leh, 

提來，
the̍h--lâi, 

叫你提來啦！
kiò lí the̍h--lâi --lah!




我才無愛咧！
Guá tsiah bô ài --leh!




叫你提來啦！
Kiò lí the̍h--lâi --lah!




予伊啦，
Hōo i --lah, 

敢講袂當好好仔食一頓仔飯，
kám-kóng buē-tàng hó-hó-á tsia̍h tsi̍t tǹg á pn̄g, 

活遮久是欲創啥貨？
ua̍h tsiah kú sī beh tshòng siánn-hè?




若按呢去死死的好矣啦！
Nā án-ne khì sí-sí--ê hó --ah --lah!




#一路#啊！
#一路# --ah!




足疼的。
Tsiok thiànn --ê.




啊！
Ah! 

著啦，
Tio̍h --lah,

阿公，
 a-kong,

你毋就緊死才會變做魔神仔，
 lí m̄ tiō kín sí tsiah ē piàn-tsò môo-sîn-á, 

若按呢你就知影我講的話攏是誠實的矣！
nā án-ne lí tiō tsai-iánn guá kóng ê uē lóng sī tsiânn-si̍t--ê --ah!




唉，
Haih, 

真正戇甲袂扒癢的喔！
tsin-tsiànn gōng kah buē pê-tsiūnn--ê --ooh!




#一路#。
#一路#.




借問一下，
Tsioh-mn̄g --tsi̍t-ē,

你到底是啥人，
 lí tàu-té sī siánn-lâng, 

敢是阿媽？
kám sī a-má? 

抑是共人拭尻川的魔神仔？
Ia̍h-sī kā lâng tshit kha-tshng ê môo-sîn-á?




毋是，
M̄ sī, 

我的名叫小雪。
guá ê miâ kiò Sió-suat.




小雪？
Sió-suat?

原來是我咧眠夢喔。
 Guân-lâi sī guá leh bîn-bāng --ooh.




#一路#。
#一路#.




是誠實的啦，
Sī tsiânn-si̍t--ê --lah,

毋是我咧陷眠。
 m̄ sī guá leh hām-bîn.




#一路#。
#一路#.




你是毋是已經死矣唅？
Lí sī m̄ sī í-king sí --ah --hannh?




無毋著！
Bô m̄-tio̍h!




若按呢你就是魔神仔啊。
Nā án-ne lí tiō sī môo-sîn-á --ah.




我有代誌欲拜託你，
Guá ū tāi-tsì beh pài-thok --lí,

#一路#。
 #一路#.




看起來這遍的車禍，
Khuànn khí--lâi tsit piàn ê tshia-hō, 

除了予我去予人紩九針以外，
tû-liáu hōo guá khì hōo lâng thīnn káu tsiam í-guā, 

猶閣予我會用得看著魔神仔，
iáu-koh hōo guá ē-īng-eh khuànn-tio̍h môo-sîn-á, 

拜託的，
pài-thok--ê, 

我敢會用得莫挃這項超能力？
guá kám ē-īng-eh mài ti̍h tsit hāng tshiau-lîng-li̍k?




#一路#，
#一路#, 

拜託你。
pài-thok --lí.




我上討厭魔神仔矣啦！
Guá siōng thó-ià môo-sîn-á --ah --lah!

