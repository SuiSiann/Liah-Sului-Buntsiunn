503 恩典

恩典   
Un-tián 




頂禮拜拄歇寒的第二工，
Tíng lé-pài tú hioh-kuânn ê tē-jī kang, 

我參加阮縣市辦的一个閩南語親師生的研習。
guá tsham-ka guán kuān-tshī pān ê tsi̍t ê Bân-lâm-gí tshin su-sing ê gián-si̍p. 

辦這个研習會，
Pān tsit ê gián-si̍p-huē, 

上主要的目的是希望老師家長會當陪囡仔做伙來學閩南語的字音字形。
siōng tsú-iàu ê bo̍k-tik sī hi-bāng lāu-su ka-tiúnn ē-tàng puê gín-á tsò-hué lâi o̍h Bân-lâm-gí ê jī-im jī-hîng. 

佇阮的課程內底，
Tī guán ê khò-tîng lāi-té, 

免不了有一寡讀抑是練閩南語音字的感想佮撇步。
bián-put-liáu ū tsi̍t-kuá tha̍k ia̍h-sī liān Bân-lâm-gí im jī ê kám-sióng kah phiat-pōo. 

講來嘛好耍，
Kóng--lâi mā hó-sńg, 

所有共閩南語字音字形練甲有程度的人，
sóo-ū kā Bân-lâm-gí jī-im jī-hîng liān kah ū thîng-tōo ê lâng, 

in攏有做一件看起來你可能會感覺痟痟的代誌，
in lóng ū tsò tsi̍t kiānn khuànn--khí-lâi lí khó-lîng ē kám-kak siáu-siáu ê tāi-tsì ,

就是讀辭典。
tō sī tha̍k sû-tián.




少年讀外文系的時，
Siàu-liân tha̍k guā-bûn-hē ê sî, 

有人講英語若欲好，
ū-lâng kóng Ing-gí nā beh hó, 

就愛背英語字典。
tō ài puē Ing-gí jī-tián. 

我想講，
Guá siūnn-kóng, 

「頭毛搵澹，
“Thâu-mn̂g ùn tâm, 

無洗袂使」，
bô sé bē-sái”, 

既然我就咧讀外文系，
kì-jiân guá tō teh tha̍k guā-bûn-hē, 

上無嘛愛「攑香綴拜」試看覓，
siōng-bô mā ài “Gia̍h hiunn tuè pài” tshì-khuànn-māi, 

看敢會變甲較厲害。
khuànn kám ē piàn kah khah lī-hāi. 

毋過，
M̄-koh, 

可能我下的工夫無夠在，
khó-lîng guá hē ê kang-hu bô-kàu tsāi, 

對英語的感情猶無夠出來，
tuì Ing-gí ê kám-tsîng iáu bô-kàu tshut--lâi, 

到尾來，
kàu bué lâi, 

我的結論是痟的才會共辭典背起來。
guá ê kiat-lūn sī siáu--ê tsiah ē kā sû-tián puē--khí-lâi.




想袂到，
Siūnn bē kàu, 

我這馬痟臺語辭典痟甲遮厲害。
guá tsit-má siáu Tâi-gí sû-tián siáu kah tsiah lī-hāi. 

我自重接觸臺語以來，
Guá tsū tîng tsiap-tshiok Tâi-gí í-lâi, 

竟然是臺語辭典、臺灣諺語典𢯾咧，
kìng-jiân sī Tâi-gí sû-tián, Tâi-uân gān-gí-tián mooh --leh, 

一字一字讀，
tsi̍t jī tsi̍t jī tha̍k, 

是真正對頭到尾認真讀，
sī tsin-tsiànn uì thâu kàu bué jīn-tsin tha̍k, 

毋是干焦查資料掀掀咧爾喔！
m̄ sī kan-na tshâ tsu-liāu hian-hian --leh niā --ooh! 

我是愈讀愈歡喜，
Guá sī jú tha̍k jú huann-hí, 

愈讀愈趣味，
jú tha̍k jú tshù-bī, 

愈讀愈感覺為閩南語拍拚有意義，
jú tha̍k jú kám-kak uī Bân-lâm-gí phah-piànn ū ì-gī, 

愈讀愈感恩這个世間竟然有人願意嘔心血出辭典，
jú tha̍k jú kám-un tsit ê sè-kan kìng-jiân ū lâng guān-ì áu-sim-hiat tshut sû-tián, 

保留咱的音字。
pó-liû lán ê im jī. 

也發覺，
Iā huat-kak, 

原來讀辭典是一種愛，
guân-lâi tha̍k sû-tián sī tsi̍t tsióng ài, 

一種支持。
tsi̍t tsióng tsi-tshî.




語言是民族的寶貝，
Gí-giân sī bîn-tso̍k ê pó-puè, 

向望每一種語言攏會當受尊重，
ǹg-bāng muí tsi̍t tsióng gí-giân lóng ē-tàng siū tsun-tiōng, 

會當互相欣賞，
ē-tàng hōo-siong him-sióng, 

會當代代使用。
ē-tàng tāi-tāi sú-iōng. 

因為尊重語言的使用，
In-uī tsun-tiōng gí-giân ê sú-iōng, 

就是有人權的修養；
tō sī ū jîn-khuân ê siu-ióng;

欣賞語言的多元，
him-sióng gí-giân ê to-guân,

才算有國際化本土化的圓滿；
tsiah sǹg ū kok-tsè-huà pún-thóo-huà ê uân-buán; 

共家己的母語盡量講出來寫出來，
kā ka-kī ê bú-gí tsīn-liōng kóng --tshut-lâi siá --tshut-lâi, 

就是一種無分宗教對土地的愛。
tō sī tsi̍t tsióng bô hun tsong-kàu tuì thóo-tē ê ài. 

毋管學佗一種語言，
M̄-kuán o̍h tó tsi̍t tsióng gí-giân, 

攏愛感「恩」有辭「典」，
lóng ài kám “un” ū sû “tián”, 

簡單來講就是「恩典」啦！
kán-tan lâi kóng tō sī “un-tián” --lah!

