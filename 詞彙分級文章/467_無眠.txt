467 無眠

無眠
Bô bîn




今仔日月娘哪遐爾光
Kin-á-ji̍t gue̍h-niû ná hiah-nī kng

照著阮規暝攏袂當睏
Tsiò-tio̍h gún kui mî lóng buē-tàng khùn

連頭毛攏無歇睏
Liân thâu-mn̂g lóng bô hioh-khùn

(親像魚死佇花園)
(tshin-tshiūnn hî sí tī hue-hn̂g)

你敢知阮對你的思念
Lí kám tsai gún tuì lí ê su-liām

希望你有仝款的夢
Hi-bāng lí ū kāng-khuán ê bāng

咱兩人做陣轉來彼一工
Lán nn̄g lâng tsuè-tīn tńg--lâi hit tsi̍t kang

互相依倚的情愛
Hōo-siong i-uá ê tsîng-ài

佇你的心肝內
Tī lí ê sim-kuann-lāi

是毋是閣有我的存在
Sī m̄ sī koh ū guá ê tsûn-tsāi

永遠攏咧等
Íng-uán lóng leh tán

有時陣嘛會毋甘願
Ū-sî-tsūn mā ē m̄ kam-guān

想講欲做伙飛
Siūnn-kóng beh tsò-hué pue

去一个心中美麗的所在
Khì tsi̍t ê sim-tiong bí-lē--ê sóo-tsāi

所有的一切
Sóo-ū ê it-tshè

攏總佮你囥做伙
Lóng-tsóng kah lí khǹg tsò-hué

希望你 會當了解
Hi-bāng lí ē-tàng liáu-kái

(為著你 我一定等)
(uī-tio̍h lí  guá it-tīng tán)

我毋管偌濟時間偌濟目屎偌濟失望
guá m̄-kuán guā tsē sî-kan guā tsē ba̍k-sái guā-tsē sit-bōng 

來忍耐
lâi jím-nāi

我毋管你當時會轉來
guá m̄-kuán lí tang-sî ē tńg--lâi

其實我嘛毋知影為怎樣為怎樣
Kî-si̍t guá mā m̄ tsai-iánn uī tsuánn-iūnn uī tsuánn-iūnn 

戇戇等待
Gōng-gōng tán-thāi

你 是我唯一的愛
Lí sī guá uî-it ê ài

