884 數念苦楝花

會用對待貼心的彼款專情，
Ē iōng tuì-thāi tah-sim --ê hit khuánn tsuan-tsîng, 

去斟酌看苦楝，
khì tsim-tsiok khuànn khóo-līng, 

彼是因為「苦楝若開花」這條歌。
he sī in-uī “ khóo-līng nā khui-hue” tsit tiâu kua. 

紀乃菡小姐優美的歌聲，
Kí nái-hâm sió-tsiá iu-bí ê kua-siann, 

將莊柏林先生的詩詞，
tsiong Tsng pik-lîm sian-sinn ê si-sû, 

唱甲足有感情，
tshiùnn kah tsiok ū kám-tsîng, 

嘛予我深深感動。
mā hōo guá tshim-tshim kám-tōng. 

就按呢，
Tsiū-án-ne, 

苦楝茄仔色的花蕊，
khóo-līng kiô-á-sik ê hue-luí, 

就變做我逐年春天掛念的對象。
tō piàn tsò guá ta̍k-nî tshun-thinn kuà-liām ê tuì-siōng. 

毋但是佇校園內欣賞伊的媠，
M̄-nā sī tī hāu-hn̂g lāi him-sióng i ê suí, 

街路邊、溪仔墘、駁岸頂、山林內，
ke-lōo pinn, khe-á-kînn, poh-huānn-tíng, suann-nâ-lāi, 

我攏會刁工去走揣伊的形影。
guá lóng ē tiau-kang khì tsáu-tshuē i ê hîng-iánn.




苦楝的花細細蕊仔，
Khóo-līng ê hue sè-sè luí-á, 

淺淺的茄仔色，
tshián-tshián ê kiô-á-sik, 

規撮生做伙。
kui tshok senn tsò-hué. 

二月底花佮葉同齊發出來。
Jī-gue̍h-té hue kah hio̍h tâng-tsê huat tshut-lâi. 

若無專工去看，
Nā-bô tsuan-kang khì khuànn, 

是啥物都看袂著。
sī siánn-mih to khuànn bē tio̍h. 

伊清芳的氣味，
I tshing-phang ê khì-bī, 

無像玉蘭、茉莉遐爾野芳，
bô tshiūnn gio̍k-lân, ba̍k-nī hiah-nī iá-phang, 

著愛倚近才鼻有。
tio̍h ài uá kīn tsiah phīnn ū. 

仝這陣也有色水豔麗閣大蕊的斑芝，
Kâng tsit tsūn iā ū sik-tsuí iām-lē koh tuā luí ê pan-tsi, 

佮顯目的風鈴木咧開花，
kah hián-ba̍k ê hong-lîng-bo̍k teh khui-hue, 

大多數的人干焦看見𪜶的存在，
tuā-to-sòo ê lâng kan-na khuànn-kìnn in ê tsûn-tsāi, 

較少人會去注意幽雅的苦楝。
khah tsió lâng ē khì tsù-ì iu-ngá ê khóo-līng. 

其實，
Kî-si̍t, 

茄仔色幼秀的苦楝仔花，
kiô-á-sik iù-siù ê khóo-līng-á-hue, 

恬恬開佇咧藍藍藍的三月天，
tiām-tiām khui tī-leh nâ-nâ-nâ ê sann-gue̍h thinn, 

往往予人產生一種和諧安詳，
óng-óng hōo lâng sán-sing tsi̍t tsióng hô-hâi an-siông, 

有夠幸福的感覺。
ū-kàu hīng-hok ê kám-kak. 

這是佇別種花看袂著的氣質。
Tse sī tī pa̍t tsióng hue khuànn bē tio̍h ê khì-tsit. 

我這款的熱情，
Guá tsit khuánn ê jia̍t-tsîng, 

免不了會感染四箍輾轉的同事、學生，
bián put liáu ē kám-jiám sì-khoo-liàn-tńg ê tông-sū, ha̍k-sing, 

這馬嘛知欲去欣賞春天的苦楝仔花。
tsit-má mā tsai beh khì him-sióng tshun-thinn ê khóo-līng-á-hue. 

逐家相招沉迷踮茄仔色的花芳當中，
Ta̍k-ke sio tsio tîm-bê tiàm kiô-á-sik ê hue-phang tong-tiong, 

確實誠有意思。
khak-si̍t tsiânn ū ì-sù.




三月底四月初，
Sann-gue̍h té sì-gue̍h tshe, 

天氣漸漸轉燒熱，
thinn-khì tsiām-tsiām tsuán sio-jua̍h, 

葉仔愈生愈茂，
hio̍h-á lú senn lú ōm, 

毋過這陣，
m̄-koh tsit tsūn, 

花蕊煞著愛離葉離枝，
hue-luí suah tio̍h ài lî-hio̍h lî-ki, 

隨風搖、隨雨落。
suî hong iô, suî hōo loh. 

有當時仔看甲誠毋甘，
Ū-tang-sî-á khuànn kah tsiânn m̄ kam, 

想欲做彼號癡情的葬花人，
siūnn beh tsò hit lō tshi-tsîng ê tsòng hue lâng, 

煞真驚去予人笑痟的，
suah tsin kiann khì hōo lâng tshiò siáu--ê, 

只好共這份深情囥佇咧心肝底。
tsí-hó kā tsit hūn tshim-tsîng khǹg tī-leh sim-kuann té. 

無奈來看伊墜落紅塵，
Bô-nāi lâi khuànn i tuī-lo̍h hông-tîn, 

化為烏有。
huà uî oo-iú. 

唯一會當做的，
Uî-it ē tàng tsò ê, 

是一擺閣一擺來聽彼條歌。
sī tsi̍t pái koh tsi̍t pái lâi thiann hit tiâu kua.




苦楝是臺灣原生種的樹欉，
Khóo-līng sī Tâi-uân guân-senn-tsióng ê tshiū-tsâng,

一四界攏會當生存，
tsi̍t sì-kè lóng ē tàng sing-tsûn, 

認份、堅強，
jīn-hūn, kian-kiông, 

無需要特別照顧。
bô su-iàu ti̍k-pia̍t tsiàu-kòo. 

春天開花滿滿是、熱天葉仔發真茂、
Tshun-thinn khui-hue muá-muá sī, jua̍h-thinn hio̍h-á huat tsin ōm, 

秋天樹子結規欉、寒天落葉等過年，
tshiu-thinn tshiū-tsí kiat kui tsâng, kuânn-thinn lo̍h-hio̍h tán kuè-nî, 

四季有無仝款的面貌，
sù-kuì ū bô kâng khuánn ê bīn-māu, 

其實是足媠的樹種。
kî-si̍t sī tsiok suí ê tshiū-tsíng. 

可惜號名苦字，
Khó-sioh hō miâ khóo jī, 

煞得袂著人疼痛，
suah tit bē tio̍h lâng thiànn-thàng, 

一般人家的埕斗，
it-puann jîn-ka ê tiânn-táu, 

根本無伊生存的空間。
kin-pún bô i sing-tsûn ê  khong-kan. 

致使我這个市內倯，
Tì-sú guá tsit ê tshī-lāi-sông, 

一直到讀著「苦楝若開花」這首詩，
it-ti̍t kàu tha̍k tio̍h “ Khóo-līng nā khui-hue” tsit siú si, 

才佮伊結緣。
tsiah kah i kiat-iân.




一冬躼躼長，
Tsi̍t tang lò-lò-tn̂g, 

苦楝仔花干焦開半個月，
khóo-līng-á-hue kan-na khui puàn kò gue̍h, 

目一𥍉就消失去，
ba̍k-tsi̍t-nih tō siau-sit khì, 

莫怪我會數念，
bo̍k kuài guá ē siàu-liām, 

期待年年春天會當再相會！
kî-thāi nî-nî tshun-thinn ē tàng tsài siong-huē!

