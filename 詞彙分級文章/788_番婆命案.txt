788 番婆命案

「#臺北#來的？我捌蹛過，
“#Tâi-pak# lâi --ê? Guá bat tuà--kuè,

做警察就是愛予人調來調去，
tsò kíng-tshat tō sī ài hōo lâng tiàu lâi tiàu khì,

公文叫咱去⿰佗位著愛去⿰佗位。
kong-bûn kiò lán khì tueh tio̍h-ài khì tueh.

警察這途佮人較無仝；
Kíng-tshat tsit tôo kap lâng khah bô-kāng;

你講咧寫小說？我知，就是作家，
lí kóng teh siá siáu-suat? Guá tsai, tō sī tsok-ka,

有一个案，就佮一个作家有牽連。
ū tsi̍t ê àn, tō kap tsi̍t ê tsok-ka ū khan-liân.

我欲問伊案情參考，伊無啥欲插我，
Guá beh mn̄g i àn-tsîng tsham-khó, i bô siánn beh tshap --guá,

頂司講作家比記者較大，
tíng-si kóng tsok-ka pí kì-tsiá khah tuā,

親像民意代表、影歌星彼級的，毋通惹in，
tshin-tshīunn bîn-ì tāi-piáu, iánn-kua-tshenn hit kip --ê, m̄-thang jiá --in,

尾仔阮局長家己處理，彼个作家攏無代誌。
bué--a guán kio̍k-tiúnn ka-tī tshú-lí, hit ê tsok-ka lóng bô tāi-tsì.

我知影作家是真高貴的頭路，
Guá tsai-iánn tsok-ka sī tsin ko-kuì ê thâu-lōo,

你做作家的人來阮庄跤欲創啥？」
 lí tsò tsok-ka ê lâng lâi guán tsng-kha beh tshòng siánn?”

我蹛的所在離#二林#街仔閣有一段路，
Guá tuà ê sóo-tsāi lī #Jī-lîm# ke-á koh ū tsi̍t tuānn lōo,

若無交通工具著愛去#原斗#，
nā bô kau-thong kang-kū tio̍h-ài khì #Guân-táu#,

遐的人講「#橋仔頭#」，
hia ê lâng kóng “#Kiô-á-thâu#”,

坐#員林#客運。
tsē #Guân-lîm# Kheh-ūn. 

有一擺我去#二林#圖書館借冊，
Ū tsi̍t pái guá khì #Jī-lîm# tôo-su-kuán tsioh tsheh, 

欲轉來，
beh tńg--lâi, 

這時的庄跤人若毋是駛車就是騎oo-tóo-bái，
tsit-sî ê tsng-kha-lâng nā m̄ sī sái-tshia tō sī khiâ oo-tóo-bái,

#二林#往#田中央#線干焦我一个人客，
#Jī-lîm# óng #Tshân-tiong-ng# suànn kan-tann guá tsi̍t ê lâng-kheh,

欲起行閣一个老歲仔peh起來，
beh khí-kiânn koh tsi̍t ê lāu-huè-á peh --khí-lâi,

人生做有範有範，
lâng senn-tsò ū-pān ū-pān,

看我一个人客⿰爾爾，
khuànn guá tsi̍t ê lâng-kheh nia̋,

就倚來佮我坐做伙，
tō uá lâi kap guá tsē tsò-hué,

講毋捌看過我，
kóng m̄ bat khuànn-kuè guá,

阮一路開講，講是開講，
guán tsi̍t-lōo khai-káng, kóng sī khai-káng,

我才應兩句話，賰的攏伊咧講，
guá tsiah ìn nn̄g kù uē, tshun--ê lóng i teh kóng,

一直到#橋仔頭#我欲落車，伊毋願煞，
it-ti̍t kàu #Kiô-á-thâu# guá beh lo̍h-tshia, i m̄-guān suah,

閣欲予我住址、電話；
koh beh hōo guá tsū-tsí, tiān-uē;

司機嘛真有耐心，
su-ki mā tsin ū nāi-sim,

等伊寬寬仔共紙條仔寫好㧣予我，才起動。
tán i khuann-khuann-á kā tsuá-tiâu-á siá hó tu hōo --guá , tsiah khí-tōng.

做一个作家，
Tsò tsi̍t ê tsok-ka,

常在有人欲講伊的故事，
tshiâng-tsāi ū lâng beh kóng i ê kòo-sū,

提供做小說的材料，
thê-kiong tsò siáu-suat ê tsâi-liāu,

袂輸in拄著的攏是世間上稀罕抑是上悲慘的，
bē-su in tú--tio̍h --ê lóng sī sè-kan-siōng hi-hán ia̍h-sī siōng pi-tshám --ê,

親像「男性的苦戀」彼塊歌講的：
tshin-tshiūnn “lâm-sìng ê khóo-luân” hit tè kua kóng--ê:

「世間的歹命，親像全部歸在我。」
“Sè-kan ê pháinn-miā, tshin-tshīunn tsuân-pōo kui tsāi guá.”

對彼个捌做過警察的老歲仔，
Tuì hit ê bat tsò-kuè kíng-tshat ê lāu-huè-á,

真緊我就袂記得伊的代誌。
tsin kín guá tō bē-kì-tit i ê tāi-tsì.

過成禮拜，我去圖書館還冊，
Kuè tsiânn lé-pài, guá khì tôo-su-kuán hîng tsheh,

搪著伊佇遐看報紙，袂赴旋，
tn̄g-tio̍h i tī hia khuànn pò-tsuá, bē-hù suan,

予伊影著，招我去附近老人會泡茶，
hōo i iánn--tio̍h, tsio guá khì hù-kīn lāu-lâng-huē phàu-tê,

伊講佮我會投機、有話講。
i kóng kap guá ē tâu-ki, ū uē kóng.

想一下真，伊毋是佮我有話講，
Sīunn tsi̍t-ē tsin, i m̄ sī kap guá ū uē kóng,

是欠人聽伊講話⿰爾爾，
sī khiàm lâng thiann i kóng-uē nia̋,

我也就恬恬聽伊講
guá iā tō tiām-tiām thiann i kóng 

較早做警察的一寡經過。
khah-tsá tsò kíng-tshat ê tsi̍t-kuá king-kuè.

下面是伊講的頭一个古。
Ē-bīn sī i kóng ê thâu tsi̍t ê kóo.

阮兜作無偌濟田，
Guán tau tsoh bô juā-tsē tshân,

本底想欲考師專做老師較有出脫，
pún-té siūnn-beh khó su-tsuan tsò lāu-su khah ū tshut-thuat,

我傷笨，仙考都袂牢，聽人講警察較好考，
guá siunn pūn, sian khó to bē tiâu, thiann lâng kóng kíng-tshat khah hó khó,

嘛比做先生較好卯，就按呢決定我的一世人。
mā pí tsò sian-sinn khah hó báu, tō án-ne kuat-tīng guá ê tsi̍t-sì-lâng.

這時想起我警察生涯，
Tsit-sî siūnn-khí guá kíng-tshat sing-gâi,

加減有寡緊張刺激的經驗，
ke-kiám ū-kuá kín-tiunn tshì-kik ê king-giām,

佇我退休了後，寬寬仔講來予社會做議量。
tī guá thè-hiu liáu-āu, khuann-khuann-á kóng --lâi hōo siā-huē tsò gī-nīu.

會記得拄出業，無背景關係，
Ē-kì-tit tú tshut-gia̍p, bô puē-kíng kuan-hē,

⿰予人派去一个散赤的漁村，
hőng phài khì tsi̍t ê sàn-tshiah ê hî-tshuan,

主要的任務是防止「共匪」對海路來。
tsú-iàu ê jīn-bū sī hông-tsí “kiōng-huí” uì hái-lōo lâi.

討海的毋捌字，無膽，袂有啥案件。
Thó-hái--ê m̄ bat jī, bô-tánn, bē ū siánn àn-kiānn.

料袂到，煞發生一層命案，
Liāu-bē-kàu, suah huat-sing tsi̍t tsân miā-àn,

這是我做警察的頭一層案件，
tse sī guá tsò kíng-tshat ê thâu tsi̍t tsân àn-kiānn,

一个箍二（一線兩星）的
tsi̍t ê khoo-jī (it suànn nn̄g tshenn) ê 

菜鳥仔拄去漁村的經驗。
tshài-tsiáu-á tú khì hî-tshuan ê king-giām.

我無人事背景，
Guá bô jîn-sū puē-kíng,

予公文派去倚#二林#海口的漁村做警員，
hōo kong-bûn phài khì uá #Jī-lîm# hái-kháu ê hî-tshuan tsò kíng-uân,

彼時的人猶是慣勢沿用#日本#時代的稱呼「巡查」，
hit-sî ê lâng iáu sī kuàn-sì iân-iōng #Ji̍t-pún# sî-tāi ê tshing-hoo “sûn-tsa”,

嘛有人叫我「大人。」全所才三个人，
mā ū lâng kiò guá “tāi-jîn.” Tsuân-sóo tsiah sann ê lâng,

我的頂司是代分駐所長姓#孫#的外省巡佐，
guá ê tíng-si sī tāi-hun-tsù-sóo-tíunn sènn #Sun# ê guā-síng sûn-tsó,

閣有一个負責摒掃兼燃茶煮食的海口姑娘，
koh ū tsi̍t ê hū-tsik piànn-sàu kiam hiânn-tê tsú-tsia̍h ê hái-kháu koo-niû,

有讀過#兩#年#日本#冊佮國民學校，
ū tha̍k-kuè #nn̄g# nî #Ji̍t-pún# tsheh kap kok-bîn-ha̍k-hāu,

伊的職稱是雇員，就是小使仔，
i ê tsit-tshing sī kòo-uân, tō sī siáu-sú-á,

這時講是「工友」，
tsit-sî kóng sī “kang-iú”,

應付日常公文無問題。
ìng-hù ji̍t-siông kong-bûn bô būn-tê.

我四常的工課是早暗愛對分駐所出發，
Guá sù-siông ê khang-khuè sī tsá-àm ài uì hun-tsù-sóo tshut-huat,

騎鐵馬踅漁村，一直到海埔，
khiâ thih-bé se̍h hî-tshuan, it-ti̍t kàu hái-poo,

閣過是海防的範圍，佮我無底代。
koh kuè sī hái-hông ê huān-uî, kap guá bô tī-tāi.

我猶未來進前，這應該是巡佐的責任；
Guá iáu-buē lâi tsìn-tsîng, tse ing-kai sī sûn-tsó ê tsik-jīm;

「頂司管下司，鋤頭管糞箕」，
“Tíng-si kuán ē-si, tî-thâu kuán pùn-ki”,

伊攏㧣小使仔去；
i lóng tu siáu-sú-á khì;

漁村姑娘仔有我接手巡邏，
hî-tshuan koo-niû-á ū guá tsiap-tshíu sûn-lô,

加真輕鬆，
ke tsin khin-sang,

對我這个新跤數應該有歡迎才著。
tuì guá tsit ê sin kha-siàu ing-kai ū huan-gîng tsiah tio̍h.

