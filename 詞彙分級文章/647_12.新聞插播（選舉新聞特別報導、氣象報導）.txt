647 12.新聞插播（選舉新聞特別報導、氣象報導）

新聞插播
Sin-bûn tshah-pòo

（選舉新聞特別報導
(Suán-kí sin-bûn ti̍k-pia̍t pò-tō

氣象報導）
khì-siōng pò-tō) 




新聞插播，
Sin-bûn tshah-pòo, 

本台特派記者恆春仔，
pún tâi ti̍k-phài kì-tsiá Hîng-tshun-á, 

獨家採訪烏白來消息。
to̍k-ka tshái-hóng oo-pe̍h-lâi siau-sit.




臺北消息。
Tâi-pak siau-sit. 

臺北市基本黨提名市議員候選人穩好勢，
Tâi-pak-tshī Ki-pún-tóng thê-miâ tshī-gī-uân hāu-suán-jîn Ún Hó-sè, 

佇今仔日包著尿布佇咧街仔路掃街拜票。
tī kin-á-ji̍t pau tio̍h jiō-pòo tī-leh ke-á-lōo sàu-ke pài-phiò.




市議員候選人穩好勢講，
Tshī-gī-uân hāu-suán-lîn Ún Hó-sè kóng, 

伊今仔日呢，
i kin-á-ji̍t --neh, 

將這个尿布來包牢咧，
tsiong tsit ê jiō-pòo lâi pau tiâu --leh, 

是希望這擺市議員會當包牢。
sī hi-bāng tsit pái tshī-gī-uân ē-tàng pau tiâu.

所以呢，
Sóo-í --neh, 

伊這擺選舉猶未開票進前呢，
i tsit pái suán-kí iáu-buē khui-phiò tsìn-tsîng --neh, 

伊攏欲將這个尿布來包牢咧，
i lóng beh tsiong tsit ê jiō-pòo lâi pau tiâu --leh, 

恆春仔佇遮祝福伊會當包牢！
Hîng-tshun-á tī tsia tsiok-hok i ē-tàng pau tiâu!




宜蘭消息。
Gî-lân siau-sit. 

金光黨黨主席愛摸飛特別到宜蘭關心選情，
Kim-kong-tóng tóng-tsú-si̍k Ài Moo-hui ti̍k-pia̍t kàu Gî-lân kuan-sim suán-tsîng, 

並且為金光黨提名立委候選人邱仔罔舍徛台。
pīng-tshiánn uī Kim-kong-tóng thê-miâ li̍p-uí hāu-suán-jîn Khu-á Bóng-sià khiā-tâi.




佇咧演講致詞中呢，
Tī-leh ián-káng tì-sû tiong --neh, 

講著邱仔罔舍是一位關說、工程違標、官商勾結、貪污，
kóng-tio̍h Khu-á Bóng-sià sī tsi̍t uī kuan-sueh, kang-tîng uî-pio, kuann siong kau-kiat, tham-u, 

不可欠缺的優秀人才，
put-khó khiàm-khuat ê iu-siù jîn-tsâi, 

希望逐家會當支持伊。
hi-bāng ta̍k-ke ē-tàng tsi-tshî --i.




最後呢，
Tsuè-āu --neh, 

金光黨黨主席愛摸飛講呢，
Kim-kong-tóng tóng-tsú-si̍k Ài Moo-hui kóng --neh, 

邱仔罔舍立委若無牢呢，
Khu-á Bóng-sià li̍p-uí nā bô tiâu --neh, 

伊欲當場切腹，
i beh tong-tiûnn tshiat pak, 

根據恆春仔的了解，
kin-kì Hîng-tshun-á ê liáu-kái, 

愛摸飛講的切腹是真的，
Ài Moo-hui kóng --ê tshiat pak sī tsin--ê, 

不過切的是邱仔罔舍的腹，
put-kò tshiat ê sī Khu-á Bóng-sià ê pak, 

咱祈禱邱仔罔舍呢，
lán kî-tó Khu-á Bóng-sià --neh, 

會當逃過此劫。
ē-tàng tô-kuè tshú kiap.




高雄消息。
Ko-hiông siau-sit. 

高雄市南區阿沙不魯黨提名立委候選人鄭臭跤，
Ko-hiông-tshī lâm-khu A-sa-puh-luh-tóng thê-miâ li̍p-uí hāu-suán-lîn Tēnn Tshàu-kha, 

佇咧今仔日召開著記者會。
tī-leh kin-á-ji̍t tiàu-khui tio̍h kì-tsiá-huē. 

伊指出呢，
I tsí-tshut --neh, 

南區烏魯木齊黨所提名的立委候選人王大頭，
lâm-khu Oo-lóo-bo̍k-tsè-tóng sóo thê-miâ ê li̍p-uí hāu-suán-jîn Ông Tuā-thâu, 

佇咧三十八年前呢，
tī-leh sann-tsa̍p-peh nî tsîng --neh, 

提一包糞埽烏白擲，
the̍h tsi̍t pau pùn-sò oo-pe̍h tàn, 

影響著市容。
íng-hióng tio̍h tshī-iông. 

鄭臭跤講，
Tēnn Tshàu-kha kóng, 

這種無守法，
tsit tsióng bô siú-huat, 

隨意破壞環境的人呢，
suî-ì phò-huāi khuân-kíng ê lâng --neh, 

是無資格參選立委。
sī bô tsu-keh tsham-suán li̍p-uí. 

紲落來呢伊閣提出了伊收集了三十八年，
Suà --lo̍h-lâi --neh i koh the̍h-tshut liáu i siu-tsi̍p liáu sann-tsa̍p-peh nî, 

彼包用布袋所裝的糞埽，
hit pau iōng pòo-tē sóo tsng ê pùn-sò, 

內底閣有王大頭考零分的考試單仔。
lāi-té koh ū Ông Tuā-thâu khó lîng hun ê khó-tshì-tuann-á.




佇王大頭競選總部發言人陳排骨講，
Tī Ông Tuā-thâu kīng-suán tsóng-pōo huat-giân-jîn Tân Pâi-kut kóng, 

對著鄭臭跤無實在的指控呢，
tuì tio̍h Tēnn Tshàu-kha bô si̍t-tsāi ê tsí-khòng --neh, 

將採取法律途徑提出告訴。
tsiong tshái-tshú huat-lu̍t tôo-kìng thê-tshut kò-sòo.




澎湖消息。
Phînn-ôo siau-sit. 

澎湖無黨籍立委候選人肉luh胘呢，
Phînn-ôo bô tóng-tsi̍k li̍p-uí hāu-suán-lîn Bah-luh-kiān --neh, 

佇昨昏下晡用游泳的方式呢，
tī tsa-hng e-poo iōng iû-íng ê hong-sik --neh, 

到各島嶼進行拜票，
kàu kok tó-sū tsìn-hîng pài-phiò, 

企圖欲引起選民佮媒體的注意來造勢。
khì-tôo beh ín-khí suán-bîn kah muî-thé ê tsù-ì lâi tsō-sè. 

想袂到，
Siūnn bē kàu, 

游無兩百公尺，
iû bô nn̄g-pah kong-tshioh, 

一陣海湧摃來呢，
tsi̍t tsūn hái-íng kòng --lâi --neh, 

人就失蹤去囉，
lâng tō sit-tsong khì --looh, 

恆春仔佇遮呼籲，
Hîng-tshun-á tī tsia hoo-io̍k, 

海上作業船隻麻煩注意一下。
hái-siōng tsok-gia̍p tsûn-tsiah mâ-huân tsù-ì --tsi̍t-ē. 

謼，
Hooh, 

小等咧！
sió-tán --leh! 

謼，
Hooh, 

根據這澎湖傳轉來最新的消息，
kin-kì tse Phînn-ôo thuân tńg--lâi tsuè sin ê siau-sit, 

肉luh胘的競選總部鐵門已經搝落來囉。
Bah-luh-kiān ê kīng-suán tsóng-pōo thih-mn̂g í-king giú --lo̍h-lâi --looh.




哎啊，
Aih-ah, 

選舉嘛，
suán-kí --mah, 

這个跋命的工課呢，
tsit ê pua̍h-miā ê khang-khuè --neh, 

予#成龍#佮#史特龍#去做就好矣，
hōo #成龍# kah #史特龍# khì tsò tō hó --ah, 

何必呢？
hô-pit --neh? 

#阿們#！
#阿們#!




氣象報導。
Khì-siōng pò-tō. 

由於最近呢，
Iû-î tsuè-kīn --neh, 

選舉的情勢真正激烈，
suán-kí ê tsîng-sè tsin-tsiànn kik-lia̍t, 

不時傳出烏函、謠言、抗爭、相告。
put-sî thuân-tshut oo-hâm, iâu-giân, khòng-tsing, sio-kò. 

所以這陣仔的天氣呢，
Sóo-í tsit-tsūn-á ê thinn-khì --neh, 

攏無啥穩定，
lóng bô siánn ún-tīng, 

有可能會霆雷公兼落雨，
ū khó-lîng ē tân-luî-kong kiam lo̍h-hōo, 

烏暗天閣會出日頭。
oo-àm thinn koh ē tshut ji̍t-thâu. 

希望聽眾朋友會當注意閣兼保重。
Hi-bāng thiann-tsiòng pîng-iú ē-tàng tsù-ì koh kiam pó-tiōng.




以上是咱番薯之聲本部獨家所提供，
Í-siōng sī lán Han-tsî-tsi-siann pún pōo to̍k-ka sóo thê-kiong,

由本臺特派記者恆春仔為恁採訪烏白來新聞，
iû pún tâi ti̍k-phài kì-tsiá Hîng-tshun-á uī lín tshái-hóng oo-pe̍h-lâi sin-bûn, 

多謝收聽。
to-siā siu-thiann.

