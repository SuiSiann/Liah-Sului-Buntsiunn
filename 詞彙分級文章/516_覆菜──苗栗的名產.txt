516 覆菜──苗栗的名產

「覆菜——苗栗的名產」
“Phak-tshài—— Biâu-li̍k ê bîng-sán”




講著「苗栗」咱就會想著「覆菜鴨」。
Kóng-tio̍h “Biâu-li̍k” lán tō ē siūnn-tio̍h “phak-tshài-ah.”




覆菜的客話號做#「pugˋ coi（四縣腔）」#；
Phak-tshài ê Kheh-uē hō-tsò #“pugˋ coi (四縣腔)”#; 

是用芥菜先豉做鹹菜，
sī īng kuà-tshài sing sīnn-tsò kiâm-tshài, 

才閣曝焦做鹹菜乾#（『梅乾菜』）#，
tsiah koh pha̍k ta tsò kiâm-tshài-kuann #(‘梅乾菜’)#, 

煞尾才製造成覆菜。
suah-bué tsiah tsè-tsō sîng phak-tshài.




苗栗縣是芥菜有名的出產地；
Biâu-li̍k-kuān sī kuà-tshài ū-miâ ê tshut-sán-tē; 

咱過年攏愛食的長年菜就是鮮的芥菜。
lán kuè-nî lóng ài tsia̍h ê tn̂g-nî-tshài tō sī tshinn ê kuà-tshài. 

俗語講：
Sio̍k-gí kóng: 

「芥菜無擘毋成欉，
“Kuà-tshài bô peh m̄-tsiânn tsâng, 

囡仔無教毋成人。」
gín-á bô kà m̄-tsiânn-lâng.” 

是講囡仔著愛教示。
Sī-kóng gín-á tio̍h-ài kà-sī. 

漚鹹菜佮做鹹菜乾攏是規欉好好──
Au kiâm-tshài kah tsò kiâm-tshài-kuann lóng sī kui tsâng hó-hó── 

無擘開；
bô peh--khui; 

若是欲用鹹菜乾來做覆菜，
nā sī beh īng kiâm-tshài-kuann lâi tsò phak-tshài, 

因為欲入去甕仔抑是罐仔，
in-uī beh ji̍p-khì àng-á ia̍h-sī kuàn-á, 

著愛櫼甲誠實櫼，
tio̍h-ài tsinn kah tsiânn tsa̍t-tsinn, 

袂使有閬縫，
bē-sái ū làng-phāng, 

若無有可能會生菇。
nā-bô ū khó-lîng ē senn-koo.




遮的鹹菜乾著愛用蓋封予伊密，
Tsia-ê kiâm-tshài-kuann tio̍h-ài īng kuà hong hōo i ba̍t, 

閣倒頭匼，
koh tó-thâu khap, 

袂使得有空氣走入去；
bē-sái-tit ū khong-khì tsáu --ji̍p-khì; 

經過幾個月的發酵，
king-kuè kuí kò gue̍h ê huat-kànn, 

所產生的一寡氣體因為罐仔顛倒匼，
sóo sán-sing ê tsi̍t-kuá khì-thé in-uī kuàn-á tian-tò khap, 

走袂出來，
tsáu bē tshut--lâi, 

外口的雜物仔嘛走袂入去，
guā-kháu ê tsa̍p-bu̍t-á mā tsáu bē ji̍p-khì, 

按呢就袂生菇。
án-ne tō bē senn-koo.




覆菜的名聽講就是因為罐仔倒覆的緣故。
Phak-tshài ê miâ thiann-kóng tō sī in-uī kuàn-á tó-phak ê iân-kòo. 

為著欲有好名聲，
Uī-tio̍h beh ū hó miâ-siann, 

借伊的諧音號名做「福菜」，
tsioh i ê hâi-im hō-miâ tsò “hok-tshài”, 

毋知是講加食加福氣，
m̄-tsai sī kóng ke tsia̍h ke hok-khì, 

抑是咧講「會食就是福啦！」
ia̍h-sī teh kóng “Ē tsia̍h tō sī hok --lah!” 

覆菜是愈久愈芳，
Phak-tshài sī jú kú jú phang, 

會當囥兩年遐久。
ē-tàng khǹg nn̄g nî hiah kú. 

用來煮雞肉、鴨肉、抑是三層肉湯，
Īng-lâi tsú ke-bah, ah-bah, ia̍h-sī sam-tsân-bah-thng, 

好食閣有芳氣，
hó-tsia̍h koh ū phang-khì, 

實在有夠讚啦！
si̍t-tsāi ū-kàu tsán --lah!

