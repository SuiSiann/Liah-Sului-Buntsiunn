678 皮猴戲

細漢的時，
Sè-hàn ê sî, 

阮兜頭前彼條大路的路頭，
guán tau thâu-tsîng hit tiâu tuā-lōo ê lōo-thâu,

就是真有歷史的媽祖廟。
tō sī tsin ū li̍k-sú ê Má-tsóo-biō. 

因為真興，
In-uī tsin hing, 

過年過節，
kuè-nî kuè-tseh, 

抑是有人謝神的時，
ia̍h-sī ū lâng siā-sîn ê sî, 

攏會佇阮兜店口的大路邊搭戲棚，
lóng ē tī guán tau tiàm-kháu ê tuā-lōo-pinn tah hì-pênn, 

有時搬歌仔戲、
ū-sî puann kua-á-hì, 

有時搬布袋戲、
ū-sî puann pòo-tē-hì, 

有時嘛會搬皮猴戲。
ū-sî mā ē puann phuê-kâu-hì.

阮阿公上愛看皮猴戲，
Guán a-kong siōng ài khuànn phuê-kâu-hì, 

逐擺若欲搬皮猴戲的時，
ta̍k pái nā beh puann phuê-kâu-hì ê sî, 

阿公早早就叫我搬椅仔去占上好的位。
a-kong tsá-tsá tō kiò guá puann í-á khì tsiàm siōng hó ê uī. 

時間未到，
Sî-kan buē kàu, 

阿公就叫我牽伊去坐予好勢。
a-kong tō kiò guá khan i khì tsē hōo hó-sè. 

我對皮猴戲一點仔興趣都無，
Guá tuì phuê-kâu-hì tsi̍t-tiám-á hìng-tshù to bô, 

一个烏影，
tsi̍t ê oo-iánn, 

佇白布後面弄來弄去，
tī pe̍h pòo āu-bīn lāng lâi lāng khì, 

毋知咧創啥物，
m̄ tsai teh tshòng siánn-mih, 

所以逐擺看無偌久，
sóo-í ta̍k pái khuànn bô-guā-kú, 

就走去戲棚邊仔，
tō tsáu-khì hì-pênn pinn--á, 

看人按怎弄皮尪仔。
khuànn lâng án-tsuánn lāng phuê-ang-á. 

講實在的，
Kóng si̍t-tsāi --ê, 

戲棚後的戲比戲棚前的戲加真好看。
hì-pênn-āu ê hì pí hì-pênn-tsîng ê hì ke tsin hó-khuànn.

徛佇戲台後壁的師傅，
Khiā tī hì-tâi āu-piah ê sai-hū, 

靠一葩電火，
khò tsi̍t pha tiān-hué, 

幾支幼柴枝仔，
kuí ki iù tshâ-ki-á, 

皮尪仔就會飛天也會鑽地；
phuê-ang-á tō ē pue thinn iā ē tsǹg tē; 

會跳舞也會唱歌；
ē thiàu-bú iā ē tshiùnn-kua; 

會相戰也會坐咧講話、啉茶，
ē sio-tsiàn iā ē tsē --leh kóng-uē, lim tê, 

有夠心適。
ū-kàu sim-sik. 

有當時我走去戲棚前看看咧，
Ū-tang-sî guá tsáu-khì hì-pênn-tsîng khuànn-khuànn--leh, 

臆看戲棚後的師傅按怎弄，
ioh khuànn hì-pênn-āu ê sai-hū án-tsuánn lāng, 

閣走去戲棚後看看咧，
koh tsáu-khì hì-pênn-āu khuànn-khuànn --leh, 

看師傅搬出來的影應該是按怎？
khuànn sai-hū puann --tshut-lâi ê iánn ing-kai sī án-tsuánn?

搬到精彩的時，
Puann kàu tsing-tshái ê sî, 

鑼鼓聲齊響，
lô-kóo siann tsiâu hiáng, 

觀眾噗仔聲一直催，
kuan-tsiòng pho̍k-á siann it-ti̍t tshui, 

師傅愈搬愈有精神，
sai-hū jú puann jú ū tsing-sîn, 

大粒汗細粒汗一直流，
tuā lia̍p kuānn sè lia̍p kuānn it-ti̍t lâu, 

師仔趕緊提面布共伊拭。
sai-á kuánn-kín the̍h bīn-pòo kā i tshit. 

一齣戲搬煞，
Tsi̍t tshut hì puann-suah, 

搬戲的已經盡上大的力量，
puann-hì--ê í-king tsīn siōng tuā ê li̍k-liōng, 

來搬好伊的戲；
lâi puann hó i ê hì; 

看戲的，
khuànn-hì--ê, 

也得著上大的滿足，
iā tit-tio̍h siōng tuā ê buán-tsiok, 

嘛對戲的內底，
mā uì hì ê lāi-té, 

體會著人生的意義。
thé-huē tio̍h jîn-sing ê ì-gī.

我上愛佇皮猴戲搬煞，
Guá siōng ài tī phuê-kâu-hì puann-suah, 

師傅去阮店裡佮阿公啉茶開講、
sai-hū khì guán tiàm--lí kah a-kong lim tê khai-káng, 

師仔咧收道具的時，
sai-á teh siu tō-kū ê sî, 

peh上戲棚台仔頂，
peh tsiūnn hì-pênn tâi-á-tíng, 

叫in予我弄一下仔皮尪仔。
kiò in hōo guá lāng --tsi̍t-ē-á phuê-ang-á. 

In交代我愛細膩，
In kau-tài guá ài sè-jī, 

袂使弄害去。
bē-sái lāng hāi--khì. 

我雙手箠仔枝提咧，
Guá siang-tshiú tshuê-á-ki the̍h --leh, 

弄弄耍耍咧，
lāng-lāng sńg-sńg--leh, 

過一下仔癮，
kuè --tsi̍t-ē-á giàn, 

比咧看一棚戲閣較好耍！
pí teh khuànn tsi̍t pênn hì koh-khah hó-sńg!

較早的囡仔攏無錢通去戲園看戲，
Khah-tsá ê gín-á lóng bô tsînn thang khì hì-hn̂g khuànn hì, 

毋過，
m̄-koh, 

攏有真濟免費的戲佇街仔路咧搬演。
lóng ū tsin tsē bián-huì ê hì tī ke-á-lōo teh puann-ián. 

除了愛搭棚仔的皮猴戲、
Tû-liáu ài tah pênn-á ê phuê-kâu-hì, 

歌仔戲、
kua-á-hì, 

布袋戲以外，
pòo-tē-hì í-guā, 

過年過節，
kuè-nî kuè-tseh,

也攏會迎鬧熱。
iā lóng ē ngiâ-lāu-jia̍t.  

這時，
Tsit-sî, 

就規街仔路鬧熱tshih-tshah。
tō kui ke-á-lōo lāu-jia̍t tshih-tshah. 

有人跳車鼓、
Ū lâng thiàu tshia-kóo,

有人跳八家將、
ū lâng thiàu pat-ka-tsiòng, 

有人舞宋江陣、
ū lâng bú Sòng-kang-tīn, 

有人演蚶仔精……
ū lâng ián ham-á-tsiann…… 

攏跳甲真媠、真好看。
lóng thiàu kah tsin suí, tsin hó-khuànn.

搬來#臺南#四、五十年矣，
Puann lâi #Tâi-lâm# sì, gōo-tsa̍p nî --ah, 

毋捌閣看著人佇路邊搬皮猴戲。
m̄ bat koh khuànn-tio̍h lâng tī lōo-pinn puann phuê-kâu-hì. 

這款#臺灣#民間的藝術，
Tsit khuán #Tâi-uân# bîn-kan ê gē-su̍t, 

可能已經佇民間消失去矣。
khó-lîng í-king tī bîn-kan siau-sit khì --ah. 

進前，
Tsìn-tsîng, 

聽講有外國人學會曉搬皮猴戲。
thiann-kóng ū guā-kok-lâng o̍h ē-hiáu puann phuê-kâu-hì. 

#臺灣人#後擺欲看皮猴戲可能愛請in來咱遮演矣。
#Tâi-uân-lâng# āu-pái beh khuànn phuê-kâu-hì khó-lîng ài tshiánn in lâi lán tsia ián --ah.

