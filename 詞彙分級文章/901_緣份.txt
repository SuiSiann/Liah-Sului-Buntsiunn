901 緣份

阿母無生後生，
A-bú bô senn hāu-senn, 

有一个對阮姊仔遐抽豬母稅的孫。
ū tsi̍t ê tuì guán tsí--á hia thiu ti-bó-suè ê sun. 

舊年底孫一娶某煞，
Kū-nî té sun tsi̍t tshuā bóo suah, 

就隨搬轉去佮阿母伊做伙蹛。
tō suî puan tńg-khì kah a-bú i tsò-hué tuà. 

我佮阮姊仔是沿若歡喜沿若煩惱起來等。
Guá kah guán tsí-á sī iân-nā huann-hí iân-nā huân-ló khí-lâi tán.

照佛教的講法，
Tsiàu pu̍t-kàu ê kóng-huat, 

會使熟似、做朋友、厝邊、親人攏是一種緣份，
ē-sái si̍k-sāi, tsò pîng-iú, tshù-pinn, tshin-lâng lóng sī tsi̍t tsióng iân-hūn, 

是#五百#年修來的因緣。
sī #gōo-pah# nî siu --lâi ê in-iân. 

毋過真濟有緣的人，
M̄-koh tsin tsē ū-iân ê lâng, 

逐工咧做伙，
ta̍k kang teh tsò-hué, 

煞顛倒袂記得人佮人做伙是一門誠深的學問。
suah tian-tò bē-kì-tit lâng kah lâng tsò-hué sī tsi̍t mn̂g tsiânn tshim ê ha̍k-būn. 

做伙著愛互相信任，
Tsò-hué tio̍h-ài hōo-siong sìn-jīm, 

互相吞忍、包容、尊重。
hōo-siong thun-lún, pau-iông, tsun-tiōng. 

仝爸母教出來的兄弟姊妹都會相觸、冤家量債矣，
Kāng pē-bú kà --tshut-lâi ê hiann-tī-tsí-muē to ē sio-tak, uan-ke-niû-tsè --ah, 

莫講無仝家庭教出來的孫新婦。
mài kóng bô-kāng ka-tîng kà --tshut-lâi ê sun-sin-pū.

佇我的認捌當中，
Tī guá ê jīn-bat tang-tiong, 

我知影大部份的人出發點攏是好意。
guá tsai-iánn tuā-pōo-hūn ê lâng tshut-huat-tiám lóng sī hó-ì. 

當然袂當講好意就一定著，
Tong-jiân bē-tàng kóng hó-ì tō it-tīng tio̍h, 

好意袂當保證袂造成傷害。
hó-ì bē-tàng pó-tsìng bē tsō-sîng siong-hāi. 

親像阮阿母和孫、孫新婦拄蹛做伙無偌久，
Tshin-tshiūnn guán a-bú hām sun, sun-sin-pū tú tuà tsò-hué bô-guā-kú, 

阿母就共我講in少年的可能無佮意佮伊做伙蹛；
a-bú tō kā guá kóng in siàu-liân--ê khó-lîng bô kah-ì kah i tsò-hué tuà; 

講孫新婦煮食的時陣，
kóng sun-sin-pū tsú-tsia̍h ê sî-tsūn, 

菜攏愛貯做兩盤，
tshài lóng ài té-tsò nn̄g puân, 

一盤予伊食，
tsi̍t puân hōo i tsia̍h, 

一盤in翁仔某家己食。
tsi̍t puân in ang-á-bóo ka-kī tsia̍h. 

拄聽著我嘛感覺足奇怪，
Tú thiann--tio̍h guá mā kám-kak tsiok kî-kuài, 

就去問孫新婦講哪著遐麻煩。
tō khì mn̄g sun-sin-pū kóng ná tio̍h hiah mâ-huân. 

伊講阿媽有歲矣，
I kóng a-má ū-huè --ah, 

喙齒哺𠕇的哺袂爛，
tshuì-khí pōo tīng --ê pōo bē nuā, 

毋過in少年的無愛食傷爛的菜，
m̄-koh in siàu-liân--ê bô ài tsia̍h siunn nuā ê tshài, 

才會攏先貯一寡仔起來，
tsiah ē lóng sing té tsi̍t-kuá-á --khí-lâi, 

一寡仔繼續煮予較爛淡薄仔，
tsi̍t-kuá-á kè-sio̍k tsú hōo khah nuā --tām-po̍h-á, 

應該較合阿媽食。
ing-kai khah ha̍p a-má tsia̍h. 

聽到遮我心肝嚓一下，
Thiann kàu tsia guá sim-kuann tshia̍k tsi̍t-ē, 

嘛真感慨。
mā tsin kám-khài. 

好佳哉有開喙問，
Hó-ka-tsài ū khui-tshuì mn̄g, 

若無毋但去觸著人的意，
nā-bô m̄-nā khì tshik tio̍h lâng ê ì, 

閣共誤解。
koh kā gōo-kái. 

就按呢我共阮阿母講，
Tsiū-án-ne guá kā guán a-bú kóng, 

感覺毋好，
kám-kak m̄ hó, 

就講出來，
tō kóng --tshut-lâi, 

有當時仔是咱想傷濟。
ū tang-sî-á sī lán siūnn siunn tsē. 

無論按怎，
Bô-lūn án-tsuánn, 

人佮人做伙就親像做生理仝款，
lâng kah lâng tsò-hué tō tshin-tshiūnn tsò-sing-lí kāng-khuán, 

愛用體諒的心來經營。
ài iōng thé-liōng ê sim lâi king-îng.

嘛有真濟有緣的人，
Mā ū tsin tsē ū-iân ê lâng, 

因為慣勢對方的存在佮付出，
in-uī kuàn-sì tuì-hong ê tsûn-tsāi kah hù-tshut, 

就感覺別人的付出攏是應該的，
tō kám-kak pa̍t-lâng ê hù-tshut lóng sī ing-kai --ê, 

袂曉珍惜，
bē-hiáu tin-sioh, 

閣愛嫌東嫌西。
koh ài hiâm-tang-hiâm-sai. 

定定等到失去這份緣份，
Tiānn-tiānn tán kàu sit-khì tsit hūn iân-hūn, 

才來咧感慨、後悔，
tsiah lâi teh kám-khài, hiō-hué, 

按呢就袂赴矣，
án-ne tō bē-hù --ah, 

實在有夠無彩。
si̍t-tsāi ū-kàu bô-tshái.

其實付出是一種疼，
Kî-si̍t hù-tshut sī tsi̍t tsióng thiànn, 

接受也是另外一種疼，
tsiap-siū iā-sī līng-guā tsi̍t tsióng thiànn, 

付出和接受攏考驗咱的智慧。
hù-tshut hām tsiap-siū lóng khó-giām lán ê tì-huī. 

若是雙方面攏全心付出，
Nā-sī siang hong-bīn lóng tsuân-sim hù-tshut, 

全意接受，
tsuân-ì tsiap-siū, 

是一種緣份的圓滿。
sī tsi̍t tsióng iân-hūn ê uân-buán. 

佇茫茫人海當中，
Tī bâng-bâng jîn-hái tang-tiong, 

會拄著啥人，
ē tú-tio̍h siánn-lâng, 

若毋是頂世人相欠債，
nā m̄ sī tíng-sì-lâng sio khiàm-tsè, 

這世人哪會相拄？
tsit-sì-lâng ná ē sio-tú? 

會使熟似、做伙、做親人，
Ē-sái si̍k-sāi, tsò-hué, tsò tshin-lâng, 

攏是真難得的緣份，
lóng sī tsin lân-tit ê iân-hūn, 

咱逐家攏愛珍惜。
lán ta̍k-ke lóng ài tin-sioh. 

總是，
Tsóng--sī, 

鬥陣愛包容，
tàu-tīn ài pau-iông, 

誤解愛講清楚，
gōo-kái ài kóng tshing-tshó, 

冤家愛相讓，
uan-ke ài sio-niū, 

受氣愛冷靜，
siū-khì ài líng-tsīng, 

歡喜愛分享，
huann-hí ài hun-hiáng, 

人生才會圓滿。
jîn-sing tsiah ē uân-buán.

