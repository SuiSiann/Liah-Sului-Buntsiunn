565 翰林第三冊

第一課 看新娘
Tē-it khò Khuànn sin-niû

阿舅結婚彼一日， 
A-kū kiat-hun hit tsi̍t ji̍t, 

親情攏來鬥相共。
tshin-tsiânn lóng lâi tàu-sann-kāng.

囡仔搝大人，
Gín-á khiú tuā-lâng,

來去新娘房。
lâi-khì sin-niû-pâng.

新娘茶甜甜，
Sin-niû tê tinn-tinn,

新娘花芳芳，
sin-niû hue phang-phang,

新娘裙膨膨，
sin-niû kûn phòng-phòng,

新娘新娘媠噹噹。
sin-niû sin-niû suí-tang-tang.

第二課 中秋暝
Tē-jī khò Tiong-tshiu-mê

秋風吹，十五暝，
Tshiu-hong tshue, tsa̍p-gōo mê,

規家伙仔來團圓。
kui-ke-hué-á lâi thuân-înn.

四條椅仔六个人坐，
Sì liâu í-á la̍k ê lâng tsē,

三塊月餅七个人食，
sann tè gue̍h-piánn tshit ê lâng tsia̍h,

兩粒柚仔八个人分，
nn̄g lia̍p iū-á peh ê lâng pun,

一个月娘九个人看。
tsi̍t ê gue̍h-niû káu ê lâng khuànn.

心頭甜，月娘圓。
Sim-thâu tinn, gue̍h-niû înn.

第三課 愛準時
Tē-sann khò Ài tsún-sî

囡仔姊，囡仔姊，莫受氣，
Gín-á-tsí, gín-á-tsí, mài siū-khì,

喙仔毋通翹上天。
tshuì-á m̄-thang khiàu tsiūnn thinn.

是你家己袂記得，
Sī lí ka-kī bē-kì-tit,

咱約五點來相見，
lán iok gōo tiám lâi sio-kìnn,

你看這馬是底當時！
lí khuànn tsit-má sī tī-tang-sî!

囡仔姊，囡仔姊，愛準時！
Gín-á-tsí, gín-á-tsí, ài tsún-sî!

時間永遠袂等你。
Sî-kan íng-uán bē tán --lí.

第四課 柑仔蜜
Tē-sì khò Kam-á-bi̍t

柑仔蜜紅記記，
Kam-á-bi̍t âng-kì-kì,

看著真想欲共伊咬一喙。
khuànn-tio̍h tsin siūnn-beh kā i kā tsi̍t tshuì.

黃昏的日頭， 
Hông-hun ê ji̍t-thâu, 

親像柑仔蜜，
tshin-tshiūnn kam-á-bi̍t,

嘛是紅記記。
mā sī âng-kì-kì.

天公伯真枵鬼，
Thinn-kong-peh tsin iau-kuí,

一喙就共伊吞落去。
tsi̍t tshuì tō kā i thun --lo̍h-khì.

第五課 阿采
Tē-gōo khò A-tshái

阿采，阿采。
A-tshái, A-tshái. 

對樓頂跙落來。
Uì lâu-tíng tshū --lo̍h-lâi.

攲、哩、硞、碌、乓！
Khi, li, kho̍k, lo̍k, phóng!

阿母聽著緊趕來。
A-bú thiann-tio̍h kín kuánn --lâi.

規身軀，巡看覓。
Kui sin-khu, sûn khuànn-māi.

巡目睭，巡目眉。
Sûn ba̍k-tsiu, sûn ba̍k-bâi.

巡喙齒，巡下頦。
Sûn tshuì-khí, sûn ē-hâi.

巡跤手，巡肚臍。
Sûn kha-tshiú, sûn tōo-tsâi.

哎唷！平安無代！好佳哉！
Aih-ioh! Pîng-an bô tāi! Hó-ka-tsài!

