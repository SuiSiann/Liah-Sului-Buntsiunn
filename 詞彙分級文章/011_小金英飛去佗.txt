11 小金英飛去佗

你頭殼內一定有這款畫面：
Lí thâu-khak lāi it-tīng ū tsit khuán uē-bīn:

佇田岸邊、鐵枝路、石頭縫，
tī tshân-huānn-pinn, thih-ki-lōo, tsio̍h-thâu phāng,

發出一蕊一蕊黃黃的花，
huat-tshut tsi̍t luí tsi̍t luí n̂g n̂g ê hue,

風若吹來規欉齊振動。
hong nā tshue--lâi kui tsâng tsiâu tín-tāng.

小金英就是用這種姿勢，
Sió-kim-ing tō sī iōng tsit-tsióng tsu-sè,

都市、庄跤攏有伊的影跡，
too-tshī, tsng-kha lóng ū i ê iánn tsiah,

不時對你微微仔笑，
put-sî tuì lí bî-bî-á tshiò,

恬恬仔等你欣賞伊的媠。
tiām-tiām á tán lí him-sióng i ê suí.




阮兜的釋迦園開規片的小金英，
Guán tau ê sik-khia hn̂g khui kui phìnn ê sió-kim-ing,

日頭光一下照，
ji̍t-thâu-kng tsi̍t-ē tsiò,

規片黃錦錦，
kui phiàn n̂g-gìm-gìm,

有夠媠！
ū-kàu suí!

自細漢去園裡，
Tsū sè-hàn khì hn̂g--lí,

攏是一行幾若名。
lóng sī tsi̍t kiânn kuí-nā miâ.

大人雕椏、筅花、剪釋迦，
Tuā-lâng tiau ue, tshíng hue, tsián sik-khia,

阮囡仔人就趁耍。
guán gín-á-lâng tō thàn sńg.

灌杜猴、欱草蜢仔、踮圳溝邊耍水，
Kuàn tōo-kâu, hap tsháu-meh-á, tiàm tsùn-kau-pinn sńg tsuí,

逐項攏通好耍。
ta̍k hāng lóng thang hó sńg.

扮公伙仔上趣味，
Pān-kong-hué-á siōng tshù-bī,

野花野草滿滿是，
iá hue iá tsháu muá-muá-sī,

煮一頓仔腥臊請人客。
tsú tsi̍t tǹg á tshenn-tshau tshiánn-lâng-kheh.

小金英花蕊媠，
Sió-kim-ing hue-luí suí,

剪來插花矸，
tsián lâi tshah hue-kan,

葉仔青青做菜炒，
hio̍h-á tshenn-tshenn tsò tshài tshá,

花子輕輕歕一下就飛做滿天星。
hue tsí khin-khin pûn --tsi̍t-ē tō pue-tsò muá thinn tshenn. 




熱人，
Jua̍h--lâng,

阿媽就喊阮共小金英規欉薅轉去，
a-má tō hiàm guán kā sió-kim-ing kui tsâng khau --tńg-khì,

也好飼鴨仔、鵝仔，
iā hó tshī ah-á, gô-á,

也好曝焦通燃茶，
iā hó pha̍k ta thang hiânn tê,

也好賣予中藥行趁寡外路仔來飼豬公。
iā hó bē hōo tiong-io̍h-hâng thàn kuá guā-lōo-á lâi tshī ti-kong.

阿媽講小金英退火、顧肝、勇身體，
A-má kóng sió-kim-ing thè-hué, kòo kuann, ióng sin-thé,

摻烏糖落去大鼎燃，
tsham oo-thn̂g lo̍h-khì tuā-tiánn hiânn,

啉落去，
lim --lo̍h-khì,

哎喲喂！
ai-iō-uê!

嘛是猶閣苦嗲嗲。
Mā sī iáu-koh khóo-teh-teh.

阿爸講彼款滋味叫做苦甘苦甘，
A-pah kóng hit khuán tsu-bī kiò-tsò khóo-kam khóo-kam,

就親像人生有苦才有甜，
tō tshin-tshiūnn jîn-sing ū khóo tsiah ū tinn,

毋免驚艱苦，
m̄-bián kiann kan-khóo,

人生就會有五彩的色水。
jîn-sing tō ē ū ngóo-tshái ê sik-tsuí.




我讀小學的第一工，
Guá tha̍k sió-ha̍k ê tē-it kang,

阿爸牽我去學校，
a-pah khan guá khì ha̍k-hāu,

自細漢我就閉思閣無膽，
tsū sè-hàn guá tō pì-sù koh bô-tánn,

想著家己一个人，
siūnn-tio̍h ka-kī tsi̍t ê lâng,

親像孤鳥插人群，
tshin-tshiūnn koo tsiáu tshah jîn-kûn,

雙跤就咇咇掣，
siang kha tō phi̍h-phi̍h-tshuah,

共阿爸的手搝牢牢毋敢放。
kā a-pah ê tshiú khiú-tiâu-tiâu m̄ kánn pàng.

阿爸𤆬我四界熟似學校的環境，
A-pah tshuā guá sì-kè si̍k-sāi ha̍k-hāu ê khuân-kíng,

伊指予我看，
i kí hōo guá khuànn,

運動埕、壁角、花坩邊仔，
ūn-tōng-tiânn, piah-kak, hue-khann pinn--á,

攏有小金英的影跡。
lóng ū sió-kim-ing ê iánn-tsiah.

伊挽一蕊焦去的花予我，
I bán tsi̍t luí ta--khì ê hue hōo --guá,

我出力歕，
guá tshut-la̍t pûn,

花子一枝一枝飛對遠遠遐去，
hue tsí tsi̍t ki tsi̍t ki pue uì hn̄g-hn̄g hia khì,

這是阮平常時仔上愛耍的齣頭。
tse sī guán pîng-siông-sî-á siōng ài sńg ê tshut-thâu.

花子一下仔就無看見影，
Hue tsí tsi̍t-ē á tō bô khuànn-kìnn iánn,

阿爸講小金英予風吹散去矣，
a-pah kóng sió-kim-ing hōo hong tshue suànn--khì--ah,

飛去別位，
pue khì pa̍t-uī,

無論去到佗位，
bô-lūn khì kàu tó-uī,

攏會閣再勇敢釘根生湠。
lóng ē koh-tsài ióng-kám tìng kin senn-thuànn.

看著熟似的小金英予我心肝頭真安定，
Khuànn-tio̍h si̍k-sāi ê sió-kim-ing hōo guá sim-kuann-thâu tsin an-tīng,

我勇敢放開阿爸的手，
guá ióng-kám pàng-khui a-pah ê tshiú,

飛入去教室，
pue ji̍p-khì kàu-sik,

飛入去一个閣一个人生的坎站。
pue ji̍p-khì tsi̍t ê koh tsi̍t ê jîn-sing ê khám-tsām.




出外讀冊、食頭路，
Tshut-guā tha̍k-tsheh, tsia̍h thâu-lōo,

小金英熟似的形影，
sió-kim-ing si̍k-sāi ê hîng-iánn,

親像序大人對我的關心佮照顧，
tshin-tshiūnn sī-tuā-lâng tuì guá ê kuan-sim kah tsiàu-kòo,

不時跟綴佇我的身軀邊。
put-sî kin-tuè tī guá ê sin-khu-pinn.

伊是勇敢的記號，
I sī ióng-kám ê kì-hō,

提醒出外的囡仔愛歡喜面對新環境，
thê-tshénn tshut-guā ê gín-á ài huann-hí bīn-tuì sin khuân-kíng,

勇敢釘根發穎，
ióng-kám tìng-kin huat-ínn,

一四界行透透閣會當開甲媠媠媠。
tsi̍t-sì-kè kiânn-thàu-thàu koh ē-tàng khui kah suí-suí-suí.

