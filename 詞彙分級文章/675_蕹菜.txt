675 蕹菜

經過#三重埔#的果菜市場，
King-kuè #Sann-tîng-poo# ê kó-tshài tshī-tiûnn, 

就會想起細漢的時陣一个佮菜蔬、果子相關的記持。
tō ē siūnn-khí sè-hàn ê sî-tsūn tsi̍t ê kah tshài-se, kué-tsí siong-kuan ê kì-tî.

細漢的時學校規定愛講『國語』，
Sè-hàn ê sî ha̍k-hāu kui-tīng ài kóng ‘Kok-gí’, 

毋過阮佇厝裡攏嘛講「臺語」。
m̄-koh guán tī tshù--lí lóng mā kóng “Tâi-gí.” 

有一擺佇學校食中晝，
Ū tsi̍t pái tī ha̍k-hāu tsia̍h tiong-tàu, 

我看便當有蕹菜，
guá khuànn piān-tong ū ìng-tshài,

想講「呃，
siūnn-kóng “Eh, 

這國語欲按怎講？」
tse Kok-gí beh án-tsuánn kóng?” 

因為阿母定交代，
In-uī a-bú tiānn kau-tài, 

毋通了冊錢，
m̄-thang liáu tsheh tsînn, 

有毋捌的就開喙問。
ū m̄ bat --ê tō khui-tshuì mn̄g.

老師攏會來巡阮食晝。
Lāu-su lóng ē lâi sûn guán tsia̍h-tàu.

彼个時代，
Hit ê sî-tāi, 

濟人濟福氣，
tsē lâng tsē hok-khì, 

逐口灶攏嘛會生就生，
ta̍k kháu-tsàu lóng mā ē senn tō senn, 

小學逐班就按呢變足大班。
sió-ha̍k ta̍k pan tsiū-án-ne piàn tsiok tuā pan. 

阮班52个，
Guán pan 52 ê, 

輪到老師巡到我遮，
lûn kàu lāu-su sûn kàu guá tsia,

若像等甲日頭欲落山咧。
ná-tshiūnn tán kah ji̍t-thâu beh lo̍h-suann --leh. 

我面皮薄薄仔，
Guá bīn-phuê po̍h-po̍h-á, 

小可仔躊躇，
sió-khuá-á tiû-tû, 

驚問傷倯予人笑戇；
kiann mn̄g siunn sông hōo lâng tshiò gōng; 

管伊啊，
kuán --i --ah, 

袂曉就問，
bē-hiáu tō mn̄g, 

無問，
bô mn̄g, 

會礙虐礙虐。
ē gāi-gio̍h gāi-gio̍h.

因為厝散赤，
In-uī tshù sàn-tshiah, 

無啥物通配。
bô siánn-mi̍h thang phuè. 

煎卵包濫豆油一粒，
Tsian nn̄g-pau lām tāu-iû tsi̍t lia̍p, 

透早出門擋袂牢，
thàu-tsá tshut-mn̂g tòng bē tiâu, 

偷咬一喙仔，
thau kā tsi̍t-tshuì-á, 

一屑仔紅豆棗，
tsi̍t-sut-á âng-tāu-tsó,  

兩三喙仔蕹菜；
nn̄g-sann-tshuì-á ìng-tshài; 

見笑啦！
kiàn-siàu --lah! 

我刁工慢慢仔哺，
Guá thiau-kang bān-bān-á pōo, 

留兩絲仔蕹菜毋甘食，
lâu nn̄g-si-á ìng-tshài m̄-kam tsia̍h, 

欲予老師看，
beh hōo lāu-su khuànn, 

驚伊逐工講國語毋知蕹菜是啥，
kiann i ta̍k kang kóng Kok-gí m̄ tsai ìng-tshài sī siánn, 

用怙看的上準。
iōng kōo khuànn --ê siōng tsún. 

對四年仔來講，
Tuì sì-nî-á lâi kóng, 

問問題愛儉偌濟勇氣咧？
mn̄g būn-tê ài khiām guā-tsē ióng-khì --leh? 

看伊行倚來，
Khuànn i kiânn uá --lâi, 

開始會緊張呢！
khai-sí ē kín-tiunn --neh! 

袂當，
Bē-tàng, 

無問，
bô mn̄g, 

會了阿母的錢，
ē liáu a-bú ê tsînn, 

會一世人毋捌；
ē tsi̍t-sì-lâng m̄ bat; 

趁錢艱苦，
thàn-tsînn kan-khóo, 

學問學問，
ha̍k-būn ha̍k-būn, 

有學習，
ū ha̍k-si̍p, 

嘛愛會曉提問。
mā ài ē-hiáu thê-mn̄g. 

伊一下行倚來，
I tsi̍t-ē kiânn uá --lâi, 

我就緊共我的屎礐仔頭擔起來，
guá tō kín kā guá ê sái-ha̍k-á thâu tann --khí-lâi, 

攑湯匙仔指彼兩絲仔蕹菜，
gia̍h thng-sî-á kí he nn̄g-si-á ìng-tshài, 

看伊的目睭，
khuànn i ê ba̍k-tsiu, 

問伊：
mn̄g i: 

「蕹菜欲按怎講？」
“Ìng-tshài beh án-tsuánn kóng?” 

伊講愛查看覓。
I kóng ài tshâ khuànn-māi. 

聽伊按呢講，
Thiann i án-ne kóng, 

定著是我的問題傷魯啦！
tiānn-tio̍h sī guá ê būn-tê siunn lóo --lah! 

我就隨共頭向向，
Guá tō suî kā thâu ànn-ànn, 

緊共彼喙蕹菜扒入喙內，
kín kā hit tshuì ìng-tshài pe-ji̍p tshuì-lāi, 

吞落去安搭噗噗tsháinn的心肝。
thun --lo̍h-khì an-tah pho̍k-pho̍k tsháinn ê sim-kuann.

隔轉工食晝，
Keh-tńg-kang tsia̍h-tàu, 

老師先行來我遮，
lāu-su sing kiânn-lâi guá tsia,

佇紙頂懸寫「蕹菜」兩字。
tī tsuá tíng-kuân siá “ìng-tshài” nn̄g jī.

Ê？
Ê?

我是想欲知影國語按怎講呢！
Guá sī siūnn-beh tsai-iánn Kok-gí án-tsuánn kóng --neh! 

哎喲！
Ai-iō! 

我減三字問無好勢，
Guá kiám sann jī mn̄g bô hó-sè,

是蕹菜『的國語』欲按怎講才著。
sī ìng-tshài ‘ê Kok-gí’ beh án-tsuánn kóng tsiah tio̍h. 

誠好耍，
Tsiânn hó-sńg, 

學著矣，
o̍h--tio̍h --ah, 

原來臺語有字喔！
guân-lâi Tâi-gí ū jī --ooh! 

無到地矣，
Bô kàu-tè --ah, 

毋甘願，
m̄ kam-guān, 

我就紲咧問『國語呢？』
guá tō suà --leh mn̄g ‘Kok-gí --neh?’ 

伊隨講『#空心菜#。』
I suî kóng ‘#空心菜#.’ 

讚喔！
Tsán --ooh! 

問一條送一條，
Mn̄g tsi̍t tiâu sàng tsi̍t tiâu, 

若像買菜佮薑、
ná-tshiūnn bé tshài kah kiunn, 

佮蔥仔、
kah tshang-á, 

抑是佮蒜頭。
ia̍h-sī kah suàn-thâu. 

查某老師較有煮菜的經驗，
Tsa-bóo lāu-su khah ū tsú-tshài ê king-giām, 

伊叫逐家共食過的菜攏講出來予伊去查漢字，
i kiò ta̍k-ke kā tsia̍h--kuè ê tshài lóng kóng tshut-lâi hōo i khì tshâ hàn-jī, 

像湯匙仔菜、
tshiūnn thng-sî-á-tshài, 

菠薐仔、
pue-lîng-á, 

芫荽、
iân-sui, 

敏豆仔、
bín-tāu-á, 

菜頭、
tshài-thâu, 

金瓜、
kim-kue, 

匏仔、
pû-á, 

菜瓜……。
tshài-kue…….

有人無對題，
Ū lâng bô tuì-tê, 

講果子，
kóng kué-tsí, 

菝仔、
pua̍t-á, 

檨仔、
suāinn-á,

芳瓜、
phang-kue,

柑仔……。
kam-á…….

伊嘛若大盤照貿照收。
i mā ná tuā-puânn tsiàu bāu tsiàu siu.

感謝老師佇彼个時代無反對臺語，
Kám-siā lāu-su tī hit ê sî-tāi bô huán-tuì Tâi-gí, 

予我細漢就認捌臺語有漢字，
hōo guá sè-hàn tō jīn-bat Tâi-gí ū hàn-jī, 

體會語言的趣味；
thé-huē gí-giân ê tshù-bī; 

感謝伊認真共我回答，
kám-siā i jīn-tsin kā guá huê-tap, 

予我無了冊錢，
hōo guá bô liáu tsheh-tsînn, 

予我知影追求學問的勇氣；
hōo guá tsai-iánn tui-kiû ha̍k-būn ê ióng-khì; 

感謝老師予我日後教冊佮食蕹菜攏有愛的滋味！
kám-siā lāu-su hōo guá ji̍t-āu kà-tsheh kah tsia̍h ìng-tshài lóng ū ài ê tsu-bī!

