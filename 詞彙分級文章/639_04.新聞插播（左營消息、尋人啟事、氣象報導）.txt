639 04.新聞插播（左營消息、尋人啟事、氣象報導）

新聞插播（左營消息、尋人啟事、氣象報導） 
Sin-bûn tshah-pòo (Tsó-iânn siau-sit, sîm lîn khé-sū, khì-siōng pò-tō)




新聞插播由本台特派記者恆春仔獨家採訪烏白來消息。
Sin-bûn tshah-pòo iû pún tâi ti̍k-phài kì-tsiá Hîng-tshun-á to̍k-ka tshái-hóng oo-pe̍h-lâi siau-sit.




左營消息，
Tsó-iânn siau-sit, 

蹛佇咧左營大路阿好姨仔in後生阿狗仔，
tuà tī-leh Tsó-iânn tuā-lōo A-hó-î-á in hāu-senn A-káu-á, 

佇昨昏下晡唱歌放送，
tī tsa-hng e-poo tshiùnn-kua hòng-sàng, 

阮阿母的跤真粗i-a-i-a-io，
guán a-bú ê kha tsin tshoo i-a-i-a-io, 

親像彼號杉仔箍i-a-i-a-io，
tshin-tshiūnn hit-lō sam-á-khoo i-a-i-a-io, 

放送無幾條路，
hòng-sàng bô kuí tiâu lōo, 

就予阿好姨仔掠入去厝內底，
tō hōo A-hó-î-á lia̍h ji̍p-khì tshù lāi-té, 

後來呢就大聲細聲哀，
āu--lâi --neh tō tuā-siann sè-siann ai, 

無講你嘛知。
bô kóng lí mā tsai.




蹛佇咧前金區駛計程車的運將阿翔哥仔，
Tuà tī-leh Tsîng-kim-khu sái khè-thîng-tshia ê ùn-tsiàng A-siông-ko--á, 

佇今仔中晝呢發現後座有一包糞埽，
tī kin-á tiong-tàu --neh huat-hiān āu-tsō ū tsi̍t pau pùn-sò, 

希望遺失的乘客呢會當真緊佮伊聯絡，
hi-bāng uî-sit ê sîng-kheh --neh ē-tàng tsin kín kah i liân-lo̍k, 

聯絡電話是一兩三四五六七。
liân-lo̍k tiān-uē sī tsi̍t nn̄g sann sì gōo la̍k tshit.




尋人啟事，
Sîm lîn khé-sū, 

拄仔結婚無偌久的春桃仔佮躼瘦猴呢，
tú-á kiat-hun bô-guā-kú ê Tshun-thô-á kah Lò-sán-kâu --neh, 

佇昨昏下昏暗發生了冤家，
tī tsa-hng e-hng-àm huat-sing liáu uan-ke, 

春桃仔氣甲擋袂牢，
Tshun-thô-á khì kah tòng-bē-tiâu, 

一拳將瘦猴舂出窗仔外，
tsi̍t kûn tsiong Sán-kâu tsing-tshut thang-á-guā, 

到新聞發佈為止呢猶無下落，
kàu sin-bûn huat-pòo uî tsí --neh iáu bô hē-lo̍h, 

根據春桃仔提供的線索指出呢，
kin-kì Tshun-thô-á thê-kiong ê suànn-soh tsí-tshut --neh, 

通常伊若一拳正面舂著大概會飛五公里遠，
thong-siông i nā tsi̍t kûn tsiànn-bīn tsing--tio̍h tāi-kài ē pue gōo kong-lí hn̄g, 

相信瘦猴飛袂遠才著，
siong-sìn Sán-kâu pue bē hn̄g tsiah tio̍h, 

春桃仔希望知影瘦猴下落的人民君子呢，
Tshun-thô-á hi-bāng tsai-iánn Sán-kâu hē-lo̍h ê jîn-bîn kun-tsú --neh, 

會當真緊佮伊聯絡，
ē-tàng tsin kín kah i liân-lo̍k, 

閣補充一點，
koh póo-tshiong tsi̍t tiám, 

春桃仔講瘦猴若十七兩翹翹呢，
Tshun-thô-á kóng Sán-kâu nā tsa̍p-tshit niú khiàu-khiàu --neh, 

就共擲去糞埽桶，
tō kā tàn khì pùn-sò-tháng, 

毋免聯絡囉！
m̄-bián liân-lo̍k --looh!




氣象報導，
Khì-siōng pò-tō, 

明仔載全省的天氣一律仝款，
bîn-á-tsài tsuân-síng ê thinn-khì it-lu̍t kāng-khuán, 

早起好天，
tsá-khí hó-thinn, 

中晝起風，
tiong-tàu khí-hong, 

下昏暗落雨，
e-hng-àm lo̍h-hōo, 

半暝仔會落雪喔！
puànn-mê-á ē lo̍h-seh --ooh! 

氣溫是五度到五十度，
Khì-un sī gōo tōo kàu gōo-tsa̍p tōo, 

沿海風面風力一級到九級，
iân-hái hong-bīn hong-li̍k tsi̍t kip kàu káu kip, 

小湧轉中湧變大湧，
sió íng tńg tiong íng piàn tuā-íng, 

反舊湧升冷湧，
huán kū íng sing líng íng, 

佇咧海上主要船隻請注意；
tī-leh hái-siōng tsú-iàu tsûn-tsiah tshiánn tsù-ì; 

風颱動態，
hong-thai tōng-thài, 

靠近恆春大約三百海哩，
khò-kīn Hîng-tshun tāi-iok sann-pah hái-lí, 

一个新形成的風颱#moo-lìn-kuh#慢慢往巴士海峽前進，
tsi̍t ê sin hîng-sîng ê hong-thai #moo-lìn-kuh# bān-bān óng Pa-sū-hái-kiap tsiân-tsìn, 

伊會佇咧明仔載，
i ē tī-leh bîn-á-tsài, 

抑是後日、抑是落後日，
ia̍h-sī āu--ji̍t, ia̍h-sī loh-āu--ji̍t, 

嘛有可能是幾若工後才會來，
mā ū khó-lîng sī kuí-nā kang āu tsiah ē lâi, 

請聽眾注意本台風颱動態報導。
tshiánn thiann-tsiòng tsù-ì pún tâi hong-thai tōng-thài pò-tō.




以上是咱番薯之聲本部獨家所提供，
Í-siōng sī lán Han-tsî-tsi-siann pún pōo to̍k-ka sóo thê-kiong, 

由本台特派記者恆春仔為恁採訪烏白來新聞，
iû pún tâi ti̍k-phài kì-tsiá Hîng-tshun-á uī lín tshái-hóng oo-pe̍h-lâi sin-bûn, 

多謝收聽。
to-siā siu-thiann.

