611 《紅柿的肚臍》

「紅柿紅柿烏肚臍，
“Âng-khī âng-khī oo tōo-tsâi, 

閣𠕇閣大真䆀才。」
koh tīng koh tuā tsin bái-tsâi.”

園仔內有真濟果子樹，
Hn̂g-á-lāi ū tsin tsē kué-tsí tshiū,

遮的果子逐工鬥陣生活。
Tsia ê kué-tsí ta̍k kang tàu-tīn sing-ua̍h.

In攏嫌紅柿的肚臍
In lóng hiâm âng-khī ê tōo-tsâi

有偌仔爾仔䆀，
ū guā-á-nī-á bái,

定定攏共伊笑。
tiānn-tiānn lóng kā i tshiò.

隨个仔隨个閣相爭展
Suî-ê-á suî-ê koh sio-tsenn tián

家己的肚臍有偌仔爾仔媠 !
ka-kī ê tōo-tsâi ū guā-á-nī-á suí!

蓮霧講：
Lián-bū kóng:

白雲白雲天頂飛，
Pe̍h-hûn pe̍h-hûn thinn-tíng pue,

飛過懸山飛過溪，
pue-kuè kuân-suann pue-kuè khe,

in咧呵咾：
in teh o-ló:

我的肚臍親像一蕊花。
Guá ê tōo-tsâi tshin-tshiūnn tsi̍t luí hue.

柑仔蜜講：
Kam-á-bi̍t kóng:

尾蝶仔尾蝶仔笑咪咪，
Bué-ia̍h-á bué-ia̍h-á tshiò-bî-bî,

飛來我的身軀邊，
pue lâi guá ê sin-khu-pinn,

in上欣賞我的肚臍
in siōng him-sióng guá ê tōo-tsâi

親像天頂的星。
tshin-tshiūnn thinn-tíng ê tshenn.

海梨仔講：
Hái-lâi-á kóng:

鳥仔鳥仔無憂愁，
Tsiáu-á tsiáu-á bô iu-tshiû,

逐工樹頂 tsiuh！tsiuh！tsiuh！
ta̍k kang tshiū-tíng tsiuh! Tsiuh! Tsiuh!

In那唱歌，
In ná tshiùnn-kua,

那呵咾我的肚臍上幼秀。
Ná o-ló guá ê tōo-tsâi siōng iù-siù.

蓮霧、柑仔蜜佮海梨仔家己呵咾了，
Lián-bū, kam-á-bi̍t kah hái-lâi-á ka-kī o-ló liáu,

閣做伙越頭笑紅柿。
koh tsò-hué ua̍t-thâu tshiò âng-khī.

沿路唸閣沿路拍噗仔，
Iân-lōo liām koh iân-lōo phah-pho̍k-á,

一遍閣一遍：
tsi̍t piàn koh tsi̍t piàn:

「紅柿紅柿烏肚臍，
“Âng-khī âng-khī oo tōo-tsâi, 

閣𠕇閣大真䆀才。」
koh tīng koh tuā tsin bái-tsâi.”

哈哈哈……
Ha ha ha...

「好矣！
“Hó --ah! 

好矣！
Hó --ah! 

莫閣唸矣！」
Mài koh liām--ah!”

紅柿聽著足艱苦，
Âng-khī thiann-tio̍h tsiok kan-khóo,

伊耳空掩起來，
i hīnn-khang am --khí-lâi,

無想欲閣聽，
bô siūnn-beh koh thiann,

足想欲佇塗跤挖一空，
tsiok siūnn-beh tī thôo-kha óo tsi̍t  khang,

軁入去。
Nǹg --ji̍p-khì.

「有啥物辦法會當予遐的果子莫閣共我笑咧？」
“Ū siánn-mih pān-huat ē-tàng hōo hia ê kué-tsí mài koh kā guá tshiò --leh?”

伊逐日攏一直想：
I ta̍k ji̍t lóng it-ti̍t siūnn:

伊想欲攑鉸刀
I siūnn-beh gia̍h ka-to

共肚臍修修剪剪咧，
kā tōo-tsâi siu-siu tsián-tsián --leh,

看會較幼秀袂？
khuànn ē khah iù-siù --bē?

伊嘛想欲提白地粉
I mā siūnn-beh the̍h pe̍h-tē-hún

共肚臍抹抹咧，
kā tōo-tsâi buah-buah --leh,

看會變較白袂？
khuànn ē piàn khah pe̍h --bē?

到底是欲按怎共肚臍變較軟咧？
Tàu-té sī beh án-tsuánn kā tōo-tsâi piàn khah nńg --leh?

伊想啊想，
I siūnn --ah siūnn, 

想啊想，
siūnn --ah siūnn,

想足久，
siūnn tsiok kú,

就是想無步。
tō sī siūnn bô pōo.

就佇這个時陣，
Tō tī tsit ê sî-tsūn,

雄雄一陣風吹來，
hiông-hiông tsi̍t tsūn hong tshue --lâi,

新竹風真強！
Sin-tik hong tsin kiông!

吹啊吹，
Tshue --ah tshue, 

吹啊吹，
tshue --ah tshue,

啊！
Ah! 

啊！
Ah! 

啊！
Ah!

柑仔蜜摔落塗，
Kam-á-bi̍t siak lo̍h thôo,

摔甲規身軀爛糊糊。
siak kah kui-sin-khu nuā-kôo-kôo.

蓮霧媠甲親像一蕊花，
Lián-bū suí kah tshin-tshiūnn tsi̍t luí hue,

摔一下尻川攏開花。
Siak --tsi̍t-ē kha-tshng lóng khui-hue.

海梨仔面圓圓，
Hái-lâi-á bīn înn-înn, 

摔落去塗跤，
siak --lo̍h-khì thôo-kha,

煞輾去溝仔墘。
suah liàn khì kau-á-kînn.

這个時陣，
Tsit ê sî-tsūn,

干焦賰紅柿猶佇樹頂，
kan-na tshun âng-khī iáu tī tshiū-tíng,

紅柿看著in
âng-khī khuànn-tio̍h in

攏摔落去塗跤，
lóng siak --lo̍h-khì thôo-kha,

伊心肝頭搭搭咧，
i sim-kuann-thâu tah-tah --leh,

肚臍摸摸咧，
tōo-tsâi bong-bong --leh,

講：
kóng：

「好佳哉！
「Hó-ka-tsài! 

好佳哉！
Hó-ka-tsài! 

這攏愛感謝我又閣𠕇又閣大的肚臍！」
Tse lóng ài kám-siā guá iū-koh tīng iū-koh tuā ê tōo-tsâi!”

塗跤的草仔兄看著，
Thôo-kha ê tsháu-á-hiann khuànn--tio̍h,

in同齊拍噗仔講：
in tâng-tsê phah-pho̍k-á kóng:

「紅柿紅柿真厲害，
“Âng-khī âng-khī tsin lī-hāi,

面仔紅紅人人愛。
bīn-á âng-âng lâng-lâng-ài.

肚臍𠕇𠕇勇閣在，
Tōo-tsâi tīng-tīng ióng koh tsāi,

好運福氣攏總來。」
hó-ūn hok-khì lóng-tsóng lâi.”

