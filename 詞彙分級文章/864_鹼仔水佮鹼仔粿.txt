864 鹼仔水佮鹼仔粿

做穡人拭汗的跤巾，
Tsò-sit-lâng tshit kuānn ê kha-kin, 

會予田塗、汗酸沐甲烏鬼鬼閣澹糊糊，
ē hōo tshân-thôo, kuānn-sng ba̍k kah oo-kuí-kuí koh tâm-kôo-kôo, 

提轉來干焦浸水是洗汗酸爾，
the̍h --tńg-lâi kan-na tsìm-tsuí sī sé kuānn-sng niâ, 

著愛用雪文出力去撋，
tio̍h ài iōng sap-bûn tshut-la̍t khì nuá, 

才有法度去垃儳。
tsiah ū huat-tōo khì lâ-sâm. 

白胚的粗布仔剪轉來，
Pe̍h-phue ê tshoo-pòo-á tsián tńg-lâi, 

攏有先染過才敢提來用。
lóng ū sing ní kuè tsiah kánn the̍h lâi iōng. 

散赤人欲染的步數有兩款，
Sàn-tshiah-lâng beh ní ê pōo-sòo ū nn̄g khuán, 

頭一項是火塵烙染殕色，
thâu tsi̍t hāng sī hué-tîn lo  ní phú-sik, 

共大灶的鉎仔鼎，
kā tuā-tsàu ê sian-á-tiánn, 

反尻川起來用菜刀剾，
píng kha-tshng khí-lâi iōng tshài-to khau, 

彼沿幼綿綿的烏煙，
hit iân iù-mî-mî ê oo-ian, 

就是鼎烙；
tō sī tiánn-lo; 

第二項就是山頂生甲滿四界的薯榔，
tē jī hāng tō sī suann-tíng senn kah muá-sì-kè ê tsî-nn̂g, 

會使染咖啡色，
ē-sái ní ka-pi-sik, 

這兩種色料，
tsit nn̄g tsióng sik-liāu, 

免本閣好揣，
bián pún koh hó-tshuē, 

看起來就毋是真清氣款，
khuànn --khí-lâi tō m̄ sī tsin tshing-khì-khuán, 

染來做跤巾上合。
ní lâi tsò kha-kin siōng ha̍h.




衫仔褲、跤巾欲去垃儳，
Sann-á-khòo, kha-kin beh khì lâ-sâm, 

清氣相的好額人生成是買雪文來撋較省工，
tshing-khì-siùnn ê hó-gia̍h-lâng senn-sîng sī bé sap-bûn lâi nuá khah síng-kang, 

小可會得過的，
sió-khuá ē-tit kuè --ê, 

會使攢茶箍來洗東洗西，
ē-sái tshuân tê-khoo lâi sé-tang-sé-sai, 

嘛誠利便；
mā tsiânn lī-piān; 

啊若攏無半仙的人，
ah nā lóng bô puànnn-sián ê lâng, 

就抾一寡早都曝甲強欲反白的稻稿草，
tō khioh tsi̍t-kuá tsá to pha̍k kah kiōng-beh píng-pe̍h ê tiū-kó-tsháu, 

共燒做火烌，
kā sio-tsò hué-hu, 

挑起去柴桶仔內，
thio --khí-lih tshâ-tháng-á-lāi, 

才燃滾水來淋過浸予透，
tsiah hiânn kún-tsuí lâi lâm kuè tsìm hōo thàu, 

聽候冷去，
thìng-hāu líng --khì, 

家己會沓沓仔坐清，
ka-kī ē ta̍uh-ta̍uh-á tsē-tshing, 

好禮仔共頂沿黃黃的鹼仔水倒出來，
hó-lé-á kā tíng-iân n̂g-n̂g ê kinn-á-tsuí tò --tshut-lâi,

提來洗衫仔褲、跤巾仝款有應效，
the̍h lâi sé sann-á-khòo, kha-kin kāng-khuán ū ìng-hāu, 

佮雪文、茶箍來比並，
kah sap-bûn, tê-khoo lâi pí-phīng, 

顛倒無較輸；
thian-tò bô khah su; 

佇台灣光復的前後，
tī Tâi-uân kong-ho̍k ê tsîng-āu, 

無通買著雪文的流擺，
bô thang bé-tio̍h sap-bûn ê lâu-pái, 

毋管好額、散赤，
m̄-kuán hó-gia̍h, sàn-tshiah, 

足濟人攏按呢咧變。
tsiok tsē lâng lóng án-ne teh piàn.




鹼仔水嘛通提來做粿，
Kinn-á-tsuí mā thang the̍h lâi tsò kué, 

準做佈田、割稻仔的點心，
tsún-tsò pòo-tshân, kuah tiū-á ê tiám-sim, 

黃黃芳芳閣誠好食款；
n̂g-n̂g phang-phang koh tsiânn hó-tsiah-khuán; 

會得過的人，
ē-tit kuè ê lâng, 

去𥴊仔店買鹼仔油來摻，
khì kám-á-tiàm bé kinn-á-iû lâi tsham, 

是較頭路直的步數；
sī khah thâu-lōo-ti̍t ê pōo-sòo; 

手頭絚的，
tshiú-thâu ân ê, 

才有咧燃滾水、燒稻稿。
tsiah ū teh hiânn kún-tsuí, sio tiū-kó.




先共尖仔米𣁳入去石磨仔磨做漿，
Sing kā tsiam-á-bí khat --ji̍p-khì tsio̍h-bōo-á buâ tsò tsiunn, 

筧入去粿袋仔，
khiò --ji̍p-khì kué-tē-á, 

濾水予較焦一絲仔，
lū tsuí hōo khah ta tsi̍t-si-á, 

同齊濫鹼仔水佮烏糖落去鼎底，
tâng-tsê lām kinn-á-tsuí kah oo-thn̂g lo̍h-khì tiánn-té, 

那燃火那煡粿予齊，
ná hiânn hué ná khi̍t kué hōo tsiâu, 

才挑起去籠床內炊；
tsiah thio --khí-khì lâng-sn̂g-lāi tshue; 

鹼仔粿是毋是有熟，
kinn-á-kué sī m̄ sī ū si̍k, 

用箸試就知，
iōng tī tshì tō tsai, 

揬落去閣搝起來若袂黏箸，
tu̍h --lo̍h-khì koh khiú --khí-lâi nā bē liâm tī, 

就是熟矣。
tō sī si̍k --ah.

