686 阿母的笑容

有人講：
Ū lâng kóng: 

「#『蒙娜麗莎』#的文文仔笑，
“#‘蒙娜麗莎’# ê bûn-bûn-á tshiò, 

迷人閣蓋高尚。」
bê-lâng koh kài ko-sióng.” 

毋知逐家意見如何？
M̄ tsai ta̍k-ke ì-kiàn jû-hô? 

啊若我的看法是，
Ah nā guá ê khuànn-huat sī, 

阮阿母的笑容是通世界上蓋美麗的。
guán a-bú ê tshiò-iông sī thong sè-kài siōng-kài bí-lē --ê. 

阮阿母性地好閣有度量，
Guán a-bú sìng-tē hó koh ū tōo-liōng, 

毋管人按怎共偏，
m̄-kuán lâng án-tsuánn kā phinn, 

伊永遠笑笑仔，
i íng-uán tshiò-tshiò--á, 

攏袂受氣。
lóng bē siū-khì. 

厝邊隔壁攏講阮阿母就親像醉彌勒仝款，
Tshù-pinn-keh-piah lóng kóng guán a-bú tō tshin-tshiūnn Tsuì-mî-li̍k kāng-khuán,

足有量的。
tsiok ū-liōng --ê. 

阮阿母人非常樂觀，
Guán a-bú lâng hui-siông lo̍k-kuan, 

若像攏毋知影煩惱是啥物？
ná-tshiūnn lóng m̄ tsai-iánn huân-ló sī siánn-mih? 

閣較濟的工課，
Koh-khah tsē ê khang-khuè, 

閣較困難的問題，
koh-khah khùn-lân ê būn-tê, 

伊一定是歡歡喜喜來共看待。
i it-tīng sī huann-huann-hí-hí lâi kā khuànn-thāi. 

伊定定咧講：
I tiānn-tiānn teh kóng: 

「食苦若食補。
“Tsia̍h-khóo ná tsia̍h-póo. 

做人啊！
Tsò-lâng --ah! 

毋通怨天怨地。
M̄-thang uàn thinn uàn tē. 

艱苦嘛是一世人，
Kan-khóo mā sī tsi̍t-sì-lâng, 

歡喜嘛是一世人，
huann-hí mā sī tsi̍t-sì-lâng, 

笑笑仔較好過日啦！」
tshiò-tshiò-á khah hó kuè-ji̍t --lah!”

有當時仔看著我，
Ū-tang-sî-á khuànn-tio̍h guá, 

因為隔日欲考試，
in-uī keh-ji̍t beh khó-tshì, 

煩惱甲憂頭結面，
huân-ló kah iu-thâu-kat-bīn, 

這个時陣，
tsit ê sî-tsūn, 

伊就叫我起去眠床反死狗仔栽。
i tō kiò guá khí-khì bîn-tshn̂g píng sí káu-á-tsai. 

阿母講：
A-bú kóng: 

「共頭殼內的物件摵摵咧，
“Kā thâu-khak-lāi ê mi̍h-kiānn tshi̍k-tshi̍k--leh, 

按呢記較會牢。」
án-ne kì khah ē tiâu.” 

這个時陣，
Tsit ê sî-tsūn, 

我就會peh起去眠床頂，
guá tō ē peh khí-khì bîn-tshn̂g-tíng, 

反予阿母看，
píng hōo a-bú khuànn, 

阿母就笑甲軟腰，
a-bú tō tshiò kah nńg-io, 

目睭沙微仔沙微。
ba̍k-tsiu sa-bui-á-sa-bui.

阿母看逐項代誌攏足有趣味，
A-bú khuànn ta̍k hāng tāi-tsì lóng tsiok ū tshù-bī, 

伊拄著人，
i tú-tio̍h lâng, 

不管是熟似抑是生份，
put-kuán sī si̍k-sāi ia̍h sī senn-hūn, 

一定是笑面相款待。
it-tīng sī tshiò-bīn sio khuán-thāi. 

阮阿爸講：
Guán a-pah kóng: 

「當初，
“Tong-tshoo, 

就是因為佮意阿母的笑容，
tō sī in-uī kah-ì a-bú ê tshiò-iông, 

毋才會拚命逐來做某。」
m̄-tsiah ē piànn-miā jiok lâi tsò bóo.” 

聽著阿爸講按呢，
Thiann-tio̍h a-pah kóng án-ne, 

阿母是面仔紅紅，
a-bú sī bīn-á âng-âng, 

笑甲若玫瑰花咧開仝款。
tshiò kah ná muî-kuì-hue teh khui kāng-khuán. 

阮厝內面阿母若有佇咧，
Guán tshù lāi-bīn a-bú nā ū tī --leh, 

阮就有笑容通好看。
guán tō ū tshiò-iông thang hó khuànn.

我的成績，
Guá ê sîng-tsik, 

一向是普通普通，
it-hiòng sī phóo-thong phóo-thong, 

有當時仔吊車尾，
ū-tang-sî-á tiàu-tshia-bué, 

家己看著嘛歹勢。
ka-kī khuànn tio̍h mā pháinn-sè. 

毋過，
M̄-koh, 

阿母攏毋捌因為我考䆀，
a-bú lóng m̄ bat in-uī guá khó bái, 

就予我食膨餅，
tō hōo guá tsia̍h-phòng-piánn, 

伊講冊認真讀就好矣，
i kóng tsheh jīn-tsin tha̍k tō hó --ah, 

讀無嘛無要緊，
tha̍k-bô mā bô iàu-kín, 

人講：
lâng kóng: 

「一枝草一點露，
“Tsi̍t ki tsháu tsi̍t tiám lōo, 

一人𠢕一步，
tsi̍t lâng gâu tsi̍t pōo, 

天公總是會予咱路行。」
thinn-kong tsóng--sī ē hōo lán lōo kiânn.” 

雖然阿母按呢講，
Sui-jiân a-bú án-ne kóng, 

毋過我知影，
m̄-koh guá tsai-iánn, 

我若是有好成績，
guá nā sī ū hó sîng-tsik, 

伊一定會足歡喜的。
i it-tīng ē tsiok huann-hí --ê. 

所以我偷改分數，
Sóo-í guá thau kái hun-sòo, 

得著第七名，
tit-tio̍h tē-tshit miâ, 

彼工轉去，
hit kang tńg--khì, 

共阿母報告好消息，
kā a-bú pò-kò hó siau-sit, 

真奇怪，
tsin kî-kuài, 

阿母無笑容，
a-bú bô tshiò-iông, 

顛倒予我食膨餅。
tian-tò hōo guá tsia̍h-phòng-piánn. 

原來老師早就發現矣，
Guân-lâi lāu-su tsá tō huat-hiān --ah, 

先我一步，
sing guá tsi̍t pōo, 

敲電話予阿母。
khà tiān-uē hōo a-bú. 

我只有頭犁犁老實承認毋著。
Guá tsí-ū thâu-lê-lê láu-si̍t sîng-jīn m̄-tio̍h. 

阿母干焦輕輕仔講：
A-bú kan-na khin-khin-á kóng: 

「知影毋著，
“Tsai-iánn m̄-tio̍h, 

後改就毋通按呢。」
āu-kái tō m̄ thang án-ne.” 

我才徹底覺悟講人愛跤踏實地才是正路，
Guá tsiah thiat-té kak-ngōo kóng lâng ài kha-ta̍h-si̍t-tē tsiah sī tsiànn-lōo, 

靠家己拍拚得著成功，
khò ka-kī phah-piànn tit-tio̍h sîng-kong, 

阿母才有笑容。
a-bú tsiah ū tshiò-iông.

