876 新埔紅柿若出頭

新埔紅柿若出頭
Sin-poo âng-khī nā tshut-thâu

「紅柿好食，
“Âng-khī hó-tsia̍h, 

對佗起蒂？」
tuì tó khí-tì?” 

凡勢你毋捌聽過這句話，
Huān-sè lí m̄ bat thiann-kuè tsit kù uē, 

毋過你一定愛了解，
m̄-koh lí it-tīng ài liáu-kái, 

「起蒂」諧音「起致」，
“khí-tì” hâi-im “khí-tì”, 

就是代誌的原因、物件的源頭，
tō sī tāi-tsì ê guân-in, mi̍h-kiānn ê guân-thâu, 

紅柿當然是對柿仔樹欉來的，
âng-khī tong-jiân sī uì khī-á tshiū-tsâng lâi --ê, 

所以伊的意思是講咱人著愛「飲水思源頭，
sóo-í i ê ì-sù sī kóng lán-lâng tio̍h ài “ín suí su guân-thâu, 

食果子拜樹頭」，
tsia̍h kué-tsí pài tshiū-thâu”, 

著愛「飲水思源，
tio̍h ài “ín suí su guân, 

知恩報本」。
ti un pò pún”.

按呢咱市面的紅柿，
Án-ne lán tshī-bīn ê âng-khī, 

伊的源頭又閣佇佗位呢？
i ê guân-thâu iū-koh tī tó-uī --neh? 

這个源頭就是新竹縣的新埔鎮。
Tsit ê guân-thâu tō sī Sin-tik-kuān ê Sin-poo-tìn. 

這个所在是好地理，
Tsit ê sóo-tsāi sī hó tē-lí, 

每年九月，
muí nî káu--gue̍h, 

紅柿採收的時陣，
âng-khī tshái-siu ê sî-tsūn, 

九降風會準時來報到，
káu-kàng-hong ē tsún-sî lâi pò-tò, 

柿農共採收的柿仔披佇厝埕，
khī-lông kā tshái-siu ê khī-á phi tī tshù-tiânn, 

予日頭曝，
hōo ji̍t-thâu pha̍k, 

予九降風吹，
hōo káu-kàng-hong tshue, 

予in變做甜閣𩚨、特別好食的柿粿，
hōo in piàn-tsuè tinn koh khiū, ti̍k-pia̍t hó-tsia̍h ê khī-kué, 

in的柿粿嘛名聲迵規臺灣，
in ê khī-kué mā miâ-siann thàng kui Tâi-uân, 

錢水趁袂完。
tsînn-tsuí thàn bē uân. 

新埔柿粿的行業已經有百外年矣，
Sin-poo khī-kué ê hâng-gia̍p í-king ū pah-guā nî --ah, 

毋過現代的柿農毋但有現代的種作技術，
m̄-koh hiān-tāi ê khī-lông m̄-nā ū hiān-tāi ê tsìng-tsoh ki-su̍t, 

閣有現代行銷的手法，
koh ū hiān-tāi hîng-siau ê tshiú-huat, 

將柿粿行業當做當地的文化來經營。
tsiong khī-kué hâng-gia̍p tòng-tsuè tong-tē ê bûn-huà lâi king-îng. 

每年九月，
Muí-nî káu--gue̍h, 

紅柿大出的時陣，
âng-khī tuā-tshut ê sî-tsūn, 

in就舉辦柿粿的文化活動，
in tō kí-pān khī-kué ê bûn-huà ua̍h-tāng, 

鬧熱滾滾，
lāu-jia̍t kún-kún, 

袂輸咧迎媽祖咧，
bē-su teh ngiâ Má-tsóo --leh, 

予市面繁榮，
hōo tshī-bīn huân-îng, 

予柿農橐袋仔飽滇，
hōo khī-lông lak-tē-á pá-tīnn, 

會使講紅柿若出頭，
ē-sái kóng âng-khī nā tshut-thâu, 

新埔的錢水滿街流。
Sin-poo ê tsînn-tsuí muá ke lâu.

這予我想起另外一句流行通臺灣的古早話，紅柿若出頭，
Tse hōo guá siūnn-khí līng-guā tsi̍t kù liû-hîng thong Tâi-uân ê kóo-tsá-uē, âng-khī nā tshut-thâu, 

羅漢跤仔目屎流。
lô-hàn-kha-á ba̍k-sái lâu. 

哪會差遐濟呢？
Ná ē tsha hiah tsē --neh? 

原來古早時代，
Guân-lâi kóo-tsá sî-tāi. 

唐山羅漢跤仔來臺灣揣生路，
Tn̂g-suann lô-hàn-kha-á lâi Tâi-uân tshuē senn-lōo, 

in攏是做散工，
in lóng sī tsuè suánn-kang, 

做苦力，
tsuè ku-lí, 

做毛管出汗的工課。
tsò mn̂g-kńg tshut-kuānn ê khang-khuè. 

到九月、十月，
Kàu káu--gue̍h, tsa̍p--gue̍h, 

紅柿出頭的時陣，
âng-khī tshut-thâu ê sî-tsūn, 

漸漸進入寒天的季節，
tsiām-tsiām tsìn-ji̍p kuânn-thinn ê kuì-tseh, 

市面較無工課，
tshī-bīn khah bô khang-khuè, 

無工就趁無錢，
bô kang tō thàn bô tsînn, 

in腹肚會枵，
in pak-tóo ē iau, 

身軀會寒，
sin-khu ē kuânn, 

今年的寒天毋知度會過無？
kin-nî ê kuânn-thinn m̄ tsai tōo ē kuè --bô? 

想到遮目屎就暗暗仔流，
Siūnn kàu tsia ba̍k-sái tō àm-àm-á lâu, 

暗暗仔流。
àm-àm-á lâu.

佳哉時代無仝矣，
Ka-tsài sî-tāi bô-kāng --ah, 

現代觀光客來到新埔，
hiān-tāi kuan-kong-kheh lâi-kàu Sin-poo, 

看著新埔的紅柿出頭，
khuànn-tio̍h Sin-poo ê âng-khī tshut-thâu, 

顛倒是喙瀾水一直流，
tian-tò sī tshuì-nuā-tsuí it-ti̍t lâu, 

一直流。
it-ti̍t lâu.

