778 六月天七月火：閩南語教材學生手冊‧三下

骨力食栗 貧惰吞瀾
Kut-la̍t tsia̍h-la̍t pîn-tuānn thun nuā

#澎湖#的#菜宅#真特別，
#Phînn-ôo# ê #Tshài-the̍h# tsin ti̍k-pia̍t, 

為著欲遮風，
uī-tio̍h beh jia-hong, 

只好用硓𥑮疊懸，
tsí-hó īng lóo-kóo tha̍h-kuân, 

重重疊疊真奇巧。
tîng-tîng-tha̍h-tha̍h tsin kî-khá.

#菜宅#時常種一寡青菜：
#Tshài-the̍h# sî-siông tsìng tsi̍t-kuá tshenn-tshài: 

有金瓜、菜瓜、冬瓜，
ū kim-kue, tshài-kue, tang-kue, 

嘛有白菜、蕹菜、高麗菜，
mā ū pe̍h-tshài, ìng-tshài, ko-lê-tshài, 

閣有仁仁、青蔥佮苳蒿。
koh ū jîn-jîn, tshenn-tshang kah tang-o.

收成的時陣，
Siu-sîng ê sî-tsūn, 

大人無閒甲大粒汗，細粒汗；
tuā-lâng bô-îng kah tuā lia̍p kuānn, sè lia̍p kuānn; 

阮囡仔攏咧掠草蜢，
guán gín-á lóng teh lia̍h tsháu-meh, 

炰番薯，毋管收成有偌濟。
pû han-tsî, m̄-kuán siu-sîng ū guā-tsē.

人講：「骨力食栗，貧惰吞瀾。」
Lâng káng: “Kut-la̍t tsia̍h-la̍t, pîn-tuānn thun nuā.” 

每一項代誌，若欲有收成，攏是愛流汗的。
muí tsi̍t hāng tāi-tsì, nā beh ū siu-sîng, lóng sī ài lâu-kuānn --ê.

南風轉北落甲無頭殼
Lâm-hong tńg pak lo̍h kah bô thâu-khak

阿母坐佇膨椅看電視，
A-bú tsē tī phòng-í khuànn tiān-sī, 

#阿男#兇兇狂狂走入來。
#A-lâm# hiong-hiong-kông-kông tsáu --ji̍p-lâi.  

這是啥物怪天，喝變就變，
Tse sī siánn-mih kuài-thinn, huah piàn tō piàn, 

害我規身軀沃甲澹漉漉。
hāi guá kui-sin-khu ak kah tâm-lok-lok.

人講：「#澎湖#出戇風」，
lâng kóng: “#Phînn-ôo# tshut gōng hong”, 

阮兜是出戇囝，
guán tau sī tshut gōng kiánn, 

「南風轉北，落甲無頭殼」，
“lâm-hong tńg pak, lo̍h kah bô thâu-khak”, 

透早就共你交代：這站的天氣，
thàu-tsá tō kā lí kau-tài: tsit-tsām ê thinn-khì, 

若出門一定愛帶雨傘
nā tshut-mn̂g it-tīng ài tuà hōo-suànn

哈！哈！哈啾！
Ha! Ha! Hah-tshiùnn !

你看，你看，寒著矣乎！
lí khuànn, lí khuànn, kuânn--tio̍h --ah --honnh! 

行，來揣醫生。
Kiânn, lâi tshuē i-sing. 

哎
Aih

公婆盡看清明七月半
Kong-pô tsīn khuànn tshing-bîng tshit-gue̍h-puànn

清明這日，
Tshing-bîng tsit ji̍t, 

#阿男#看阿母透早就佇灶跤無閒。
#A-lâm# khuànn a-bú thàu-tsá tō ti tsàu-kha bô-îng.

阿男：哇啊！芳絳絳，桌頂攢遮濟好料的，閣有我上愛食的潤餅𩛩。阿母，這是欲請啥人？
A-lâm: uah--ah! Phang-kòng-kòng, toh-tíng tshuân tsiah tsē hó-liāu--ê, koh ū guá siōng ài tsia̍h ê jūn-piánn-kauh.  A-bú, tse sī beh tshiánn siánn-lâng?

阿母：戇囡仔，你無聽人講：「公婆盡看清明七月半」。若無祖先辛苦拍拚，哪有咱這馬的好生活。所以今仔日是清明，當然愛攢腥臊來拜，較晏閣著去上墓。
A-bú: gōng gín-á, lí bô thiann lâng kóng: “kong-pô tsīn khuànn tshing-bîng tshit-gue̍h-puànn”.  Nā-bô tsóo-sian sin-khóo phah-piànn, ná ū lán tsit-má ê hó sing-ua̍h.  Sóo-í kin-á-ji̍t sī tshing-bîng, tong-jiân ài tshuân tshenn-tshau lâi pài, khah uànn koh tio̍h khì tshiūnn-bōng.

阿男：嗯，食果子拜樹頭，咱做人就愛會曉感恩。
A-lâm: mh, tsia̍h kué-tsí pài tshiū-thâu, lán tsò-lâng tō ài ē-hiáu kám-un.

阿母：阿男真巧，講頭就知影尾。
A-bú: a-lâm tsin khiáu, kóng thâu tō tsai-iánn bué.

阿男：真歹勢。
A-lâm: tsin pháinn-sè.

嘉寶瓜滿山坪 
Ka-pó-kue muá suann-phiânn

嘉寶瓜，有出名，
Ka-pó-kue, ū tshut-miâ,

種甲滿山坪，
Tsìng kah muá suann-phiânn,

看頭青蘢蘢，
Khuànn thâu tshenn-ling-ling,

手摸滑溜溜，
Tshiú bong ku̍t-liu-liu,

長株長株媠鈃鈃。
Tn̂g-tu tn̂g-tu suí-giang-giang.

嘉寶瓜，通人知，
Ka-pó-kue, thong lâng tsai,

厝邊頭尾上蓋愛，
Tshù-pinn-thâu-bué siōng kài ài,

瓜汁㴙㴙滴，
Kue-tsiap tsha̍p-tsha̍p-tih,

食著沙綿綿，
Tsia̍h-tio̍h sua mî-mî,

清甜清甜透心涼。
Tshing-tinn tshing-tinn thàu-sim-liâng.

南風吹過五月天，
Lâm-hong tshue kuè gōo-gue̍h-thinn,

正是瓜仔生產期，
Tsiànn-sī kue-á sing-sán-kî,

嘉寶瓜滿山坪，
Ka-pó-kue muá suann-phiânn,

歡迎你來行。
Huan-gîng lí lâi kiânn.

無食五月粽 破裘毋甘放
Bô tsia̍h gōo-gue̍h-tsàng phuà-hiû m̄-kam pàng

五月節彼一日，阿母坐佇電視頭前，那看扒龍船比賽，那摺冬天的衫褲。
Gōo-gue̍h-tseh hit tsi̍t ji̍t, a-bú tsē tī tiān-sī thâu-tsîng, ná khuànn pê-lîng-tsûn pí-sài, ná tsih　tang-thinn ê sann-khòo.

阿滿：（鬥跤手摺衫）阿母，天氣遮爾好，冬天的衫哪猶未收起來？
A-buán: (tàu-kha-tshiú tsih-sann) A-bú, thinn-khì tsiah-nī hó, tang-thinn ê sann ná iáu-buē siu--khí-lâi?

阿母：（笑笑）猶未過五月節，天公伯仔喝變就變，透早出門大日，下晡可能就會透風。
A-bú: (tshiò-tshiò) Iáu-buē kuè Gōo-gue̍h-tseh, thinn-kong-peh-á huah piàn tō piàn, thàu-tsá tshut-mn̂g tuā-ji̍t, ē-poo khó-lîng tō ē thàu-hong.

阿男：莫怪阿公定定唸：「無食五月粽，破裘毋甘放。」
A-lâm: bo̍k-kuài a-kong tiānn-tiānn liām: “bô tsia̍h gōo-gue̍h-tsàng, phuà-hiû m̄-kam pàng.”

阿公：（真歡喜，摸阿男的頭殼）乖孫的，你真巧，俗語閣會曉。
A-kong: (tsin huann-hí, bong a-lâm ê thâu-khak) Kuai-sun--ê, lí tsin khiáu, sio̍k-gí koh ē-hiáu.

六月天七月火
La̍k-gue̍h thinn tshit-gue̍h hué

歇熱，阿滿真無聊，敲電話予臺北的阿舅。
Hioh-jua̍h, A-buán tsin bô-liâu, khà tiān-uē hōo Tâi-pak ê a-kū.

阿滿：喂！阿舅！我「閒甲掠蝨母相咬」，你來揣阮𨑨迌好無？
A-buán: Ueh! A-kū! Guá “îng kah lia̍h sat-bó sio kā”, lí lâi tshuē guán tshit-thô hó bô?

阿舅：「六月天，七月火」，天氣遮爾熱，你欲𤆬我去佗位𨑨迌？
A-kū: “la̍k-gue̍h thinn, tshit-gue̍h hué”, thinn-khì tsiah-nī jua̍h, lí beh tshuā guá khì tó-uī tshit-thô?

阿滿：咱會使去海墘釣魚，去離島沬水，閣會使去水族館參觀！
A-buán: lán ē-sái khì hái-kînn tiò-hî, khì lī-tó bī-tsuí, koh ē-sái khì tsuí-tso̍k-kuán tsham-kuan!

阿舅：聽講澎湖的七美、吉貝，風景攏袂䆀！
A-kū: Thiann kóng Phînn-ôo ê Tshit-bí, Ka-puà, hong-kíng lóng bē-bái!

阿滿：猶有媽祖宮、觀音亭、四孔井、猶有
A-buán: Iáu-ū Má-tsóo-king, Kuan-im-tîng, Sì-khang-tsénn, iáu-ū

阿舅：好！好！好！我隨來訂機票。
A-kū: Hó! Hó! Hó! Guá suî lâi tīng ki-phiò.

阿滿：阿舅，你一定愛來喔！#Bye#！
A-buán: A-kū, lí it-tīng ài lâi--ooh! #Bye!#

阿舅：#bye#！
A-kū: #bye#!

