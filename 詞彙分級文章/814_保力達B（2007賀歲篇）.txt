814 保力達B（2007賀歲篇）

古早人講，
Kóo-tsá-lâng kóng, 

若食冬節圓，
nā tsia̍h tang-tseh-înn, 

就歇睏等過年，
tō hioh-khùn tán kuè-nî, 

比起來，
pí--khí-lâi, 

這馬的人煞敢若顛倒較歹命。
tsit-má ê lâng suah kánn-ná tian-tò khah pháinn-miā.

過年到，
kuè-nî kàu, 

有穡頭的拚收尾，
ū sit-thâu --ê piànn siu-bué, 

十二月天仝款拚甲大粒汗細粒汗，
tsa̍p-jī gue̍h thinn kāng-khuán piànn kah tuā lia̍p kuānn sè lia̍p kuānn, 

無穡頭的，
bô sit-thâu --ê, 

目屎驚人看，
ba̍k-sái kiann lâng khuànn, 

予風吹到焦，
hōo hong tshue kàu ta. 

老實講，
Láu-si̍t kóng, 

這一年真正有影無快活，
tsit tsi̍t nî tsin-tsiànn ū-iánn bô khuìnn-ua̍h, 

物件逐項起，
mi̍h-kiānn ta̍k hāng khí, 

工錢顛倒勼水，
kang-tsînn tian-tò kiu-tsuí, 

暗時仔轉去到厝，
àm-sî-á tńg-khì kàu tshù, 

電視一下開，
tiān-sī tsi̍t-ē khui, 

這爿冤，
tsit pîng uan, 

彼爿吵，
hit pîng tshá, 

攏講in講的上有理，
lóng kóng in kóng --ê siōng ū-lí, 

敢若只要綴in行，
kánn-ná tsí-iàu tuè in kiânn, 

免做就有通食，
bián tsò tō ū thang tsia̍h, 

莫亂矣！
mài luān --ah!

真正莫亂矣！
Tsin-tsiànn mài luān --ah!

咱攏知影，
Lán lóng tsai-iánn, 

人和齊就會有氣力，
lâng hô-tsê tō ē ū khuì-la̍t, 

肯拍拚，
khíng phah-piànn, 

就毋驚歹年冬，
tō m̄ kiann pháinn-nî-tang, 

趁年底，
thàn nî-té, 

小歇喘，
sió hioh-tshuán,

等春風，
tán tshun-hong, 

再出帆。
tsài tshut-phâng.

逐家恭喜，
Ta̍k-ke kiong-hí, 

繼續拍拚。
kè-sio̍k phah-piànn.

