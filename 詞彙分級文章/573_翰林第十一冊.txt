573 翰林第十一冊

第一課 無尾熊無尾
Tē-it khò Bô-bué-hîm bô bué

我是轟動世界，驚動萬教的無尾熊。
Guá sī hong-tōng sè-kài, kiann-tōng bān kàu ê bô-bué-hîm.

啥物？你是欠錢第一，食飯免錢的「無欲還」喔？
Siánn-mih? Lí sī khiàm tsînn tē-it, tsia̍h-pn̄g bián-tsînn ê “bô beh hîng” --ooh?

謼！你真正是臭耳聾，
Hooh! Lí tsin-tsiànn sī tshàu-hīnn-lâng,

𠢕翻話，
gâu huan-uē,

我是無尾熊。
guá sī bô-bué-hîm.

抑請問你是啥物人？
Ia̍h tshiánn-mn̄g lí sī siánn-mih lâng?

我是臺灣的原住民，
Guá sī Tâi-uân ê guân-tsū-bîn,

號做臺灣烏熊，
hō-tsò Tâi-uân oo-hîm,

#V#就是我胸坎的標頭！
#V# tō sī guá hing-khám ê phiau-thâu!

唅！勾仔拍甲歪歪，
Hannh! Kau-á phah kah uai-uai,

你是假包的！
lí sī ké-pâu --ê!

仿的#NIKE#！
Hóng--ê #NIKE#!

你認予清、看予明，
Lí jīn hōo tshing, khuànn hōo bîng,

你這个外國熊毋捌臺灣貨，
lí tsit ê guā-kok hîm m̄ bat Tâi-uân huè,

我是正港的臺灣烏熊。
guá sī tsiànn-káng ê Tâi-uân oo-hîm.

啊！真歹勢！真歹勢！
Ah! Tsin pháinn-sè! Tsin pháinn-sè!

拄到貴寶地，認無清，看無明，
Tú kàu kuì pó-tē, jīn bô tshing, khuànn bô bîng,

看頭無看尾。
khuànn thâu bô khuànn bué.

莫怪啦！
Bo̍k-kuài --lah!

你就是無看尾的無尾熊。
Lí tō sī bô khuànn bué ê bô-bué-hîm.

第二課 反序詞
Tē-jī khò Huán sū sû

風颱欲來矣，
Hong-thai beh lâi --ah,

人客袂來矣，
lâng-kheh bē lâi --ah,

雞公免刣矣啦！
ke-kang bián thâi --ah --lah!

喂！盍會按呢咧！
Ueh! Khah ē án-ne --leh!

國語講#颱風#，
Kok-gí kóng #颱風#,

閩南語講風颱；
Bân-lâm-gí kóng hong-thai;

國語講#客人#，
kok-gí kóng #客人#,

閩南語講人客；
Bân-lâm-gí kóng lâng-kheh;

國語講#公雞#，
kok-gí kóng #公雞#,

閩南語講雞公。
Bân-lâm-gí kóng ke-kang.

遮的用詞攏顛倒反，
Tsia-ê iōng-sû lóng tian-tò-píng,

真心適。
tsin sim-sik.

一種語言，一種趣味。
Tsi̍t tsióng gí-giân, tsi̍t tsióng tshù-bī.

乖孫的啊！加學寡喔！
Kuai sun--ê --ah! Ke o̍h --kuá --ooh!

好！阿公，我知影矣！
Hó! A-kong, guá tsai-iánn --ah!

我會認真學。
Guá ē jīn-tsin o̍h.

第三課 行過
Tē-sann khò Kiânn kuè

行過規排的斑芝樹，
Kiânn kuè kui pâi ê pan-tsi-tshiū,

阿公牽阿媽𤆬我去文化中心。
a-kong khan a-má tshuā guá khì bûn-huà tiong-sim.

阿公去演藝廳看布袋戲，
A-kong khì ián-gē-thiann khuànn pòo-tē-hì,

伊講欲去揣囡仔時代的記持。
i kóng beh khì tshuē gín-á sî-tāi ê kì-tî.

阿媽去歌劇廳看歌仔戲，
A-má khì kua-kio̍k-thiann khuànn kua-á-hì,

伊講欲去做少女時代的美夢。
i kóng beh khì tsò siàu-lí sî-tāi ê bí bāng.

我去圖書館看冊、揣資料。
Guá khì tôo-su-kuán khuànn tsheh, tshuē tsu-liāu.

想講：隔壁班彼个古錐阿惠哪會無來？
Siūnn kóng: Keh-piah pan hit ê kóo-tsui A-huī ná ē bô lâi?

這个時陣，阿惠對門跤口行入來，
Tsit ê sî-tsūn, A-huī uì mn̂g-kha-kháu kiânn --ji̍p-lâi,

伊對我微微仔笑，
i tuì guá bî-bî-á tshiò,

伊的笑容像斑芝花遐爾仔媠！
i ê tshiò-iông tshiūnn pan-tsi-hue hiah-nī-á suí!

第四課 畢業旅行
Tē-sì khò Pit-gia̍p lí-hîng

畢業旅行恁想欲去佗位？
Pit-gia̍p lí-hîng lín siūnn-beh khì tó-uī?

我佮意日月潭，
Guá kah-ì Ji̍t-gua̍t-thâm,

咱會當坐流籠、看風景，敢好？
lán ē-tàng tsē liû-lông, khuànn hong-kíng, kám hó?

袂䆀喔！
Bē-bái --ooh!

咱嘛會使去旗津坐渡船，
Lán mā ē-sái khì Kî-tin tsē tōo-tsûn,

去西子灣看美麗的黃昏。
khì Se-á-uân khuànn bí-lē ê hông-hun.

阿珍會眩船啦！
A-tin ē hîn-tsûn --lah!

我建議去初鹿啉牛奶，
Guá kiàn-gī khì Tshoo-lo̍k lim gû-ling,

去知本洗溫泉。
khì Ti-pún sé un-tsuânn.

咱去過矣。
Lán khì --kuè --ah.

抑無，咱坐高鐵去101大樓，
Ia̍h bô, lán tsē ko-thih khì 101 tuā-lâu,

徛佇上面頂，看風景！
khiā tī siōng bīn-tíng, khuànn hong-kíng!

逐家聽著，
Ta̍k-ke thiann--tio̍h,

攏拍噗仔喝講：
lóng phah pho̍k-á huah kóng:

「好喔！讚喔！」
“Hó --ooh! Tsán --ooh!”

第五課 請你聽我講
Tē-gōo khò Tshiánn lí thiann guá kóng

阿爸，請你聽我講。
A-pah, tshiánn lí thiann guá kóng.

毋是我無愛參加比賽，
M̄ sī guá bô ài tsham-ka pí-sài,

因為會有足濟人咧看我，
in-uī ē ū tsiok tsē lâng teh khuànn --guá,

我會咇咇掣。
guá ē phi̍h-phi̍h-tshuah.

阿母，請你聽我講。
A-bú, tshiánn lí thiann guá kóng.

毋是我愛「應喙應舌」，
M̄ sī guá ài “ìn-tshuì-ìn-tsi̍h”,

是因為你無了解我，
sī in-uī lí bô liáu-kái --guá,

我會目箍澹。
guá ē ba̍k-khoo tâm.

阿爸，予我攬一下。
A-pah, hōo guá lám --tsi̍t-ē.

阿母，共我唚一下。
A-bú, kā guá tsim --tsi̍t-ē.

恁若聽我講，
Lín nā thiann guá kóng,

星會閣較光，
tshenn ē koh-khah kng,

月會閣較圓。
gue̍h ē koh-khah înn.

