255 阿媽的心

「一人煩惱一樣，
“Tsi̍t lâng huân-ló tsi̍t iūnn, 

無人煩惱親像。」
bô lâng huân-ló tshin-tshiūnn.” 

學校的先生敲電話來，
Ha̍k-hāu ê sian-sinn khà tiān-uē lâi, 

講是欲共你的學習狀況講予我聽。
kóng sī beh kā lí ê ha̍k-si̍p tsōng-hóng kóng hōo guá thiann. 

我坐公車來看你，
Guá tsē kong-tshia lâi khuànn --lí, 

你看著我就叫一聲「阿媽！」
lí khuànn-tio̍h guá tō kiò tsi̍t siann “A-má!” 

了後就無聲無說，
liáu-āu tō bô-siann-bô-sueh, 

翻頭你就繼續上課。
huan-thâu lí tō kè-sio̍k siōng-khò.




佇學校的辦公室內底，
Tī ha̍k-hāu ê pān-kong-sik lāi-té, 

先生共我講，
sian-sinn kā guá kóng, 

雖然你會講話，
sui-jiân lí ē kóng-uē,

猶毋過，
 iáu-m̄-koh, 

無法度佮別人一句來、一句去。
bô-huat-tōo kah pa̍t-lâng tsi̍t kù lâi, tsi̍t kù khì. 

有當時仔，
Ū-tang-sî-á, 

講到一半，
kóng kàu tsi̍t-puànn, 

你閣會停落來，
lí koh ē thîng--lo̍h-lâi, 

毋知欲按怎佮人繼續講落去。
m̄ tsai beh án-tsuánn kah lâng kè-sio̍k kóng--lo̍h-khì. 

予人煩惱的是，
Hōo lâng huân-ló--ê sī, 

你定定會講甲毋知對佗去，
lí tiānn-tiānn ē kóng kah m̄ tsai tuì tó khì, 

佮人咧講的內容一點仔都無關係。
kah lâng teh kóng ê luē-iông tsi̍t-tiám-á to bô kuan-hē.




先生閣有講，
Sian-sinn koh ū kóng, 

你真𠢕寫字，
lí tsin gâu siá-jī, 

只不過，
tsí put-kò, 

問你寫的是啥物，
mn̄g lí siá--ê sī siánn-mih, 

你攏無法度回答先生的問題，
lí lóng bô-huat-tōo huê-tap sian-sinn ê būn-tê, 

干焦是頭犁犁閣繼續寫。
kan-na sī thâu-lê-lê koh kè-sio̍k siá. 

我知影，
Guá tsai-iánn, 

你這種情形佇厝裡就是按呢，
lí tsit tsióng tsîng-hîng tī tshù--lí tō sī án-ne, 

阿媽並無意外。
a-má pīng bô ì-guā. 

乖孫的啊，
Kuai sun--ê --ah, 

阿媽直直聽落來，
a-má ti̍t-ti̍t thiann--lo̍h-lâi, 

目屎煞㴙㴙滴，
ba̍k-sái suah tsha̍p-tsha̍p-tih, 

因為，
in-uī, 

阿媽知影你毋是故意的，
a-má tsai-iánn lí m̄ sī kòo-ì --ê, 

你本成就是按呢。
lí pún-tsiânn tō sī án-ne.




來到教室，
Lâi kàu kàu-sik, 

你恬恬坐佇椅仔頂，
lí tiām-tiām tsē tī í-á-tíng, 

手裡提家己的筆咧𨑨迌。
tshiú--lí the̍h ka-kī ê pit teh tshit-thô. 

阿媽恬恬仔看你，
A-má tiām-tiām-á khuànn --lí, 

心內咧想，
sim-lāi teh siūnn, 

若有一工阿媽轉去矣，
nā ū tsi̍t kang a-má tńg--khì --ah, 

你是欲按怎？
lí sī beh án-tsuánn? 

是啥人欲來照顧你？
Sī siánn-lâng beh lâi tsiàu-kòo --lí? 

想著你這陣才六歲爾爾，
Siūnn-tio̍h lí tsit-tsūn tsiah la̍k huè niā-niā, 

阿媽煞哭出來。
a-má suah khàu--tshut-lâi. 

你看阿媽咧哭，
Lí khuànn a-má teh khàu, 

兩蕊目睭金金看，
nn̄g luí ba̍k-tsiu kim-kim-khuànn, 

猶毋過我想你嘛毋知影阿媽咧哭啥物。
iáu-m̄-koh guá siūnn lí mā m̄ tsai iánn a-má teh khàu siánn-mih.




阿媽徛佇教室的後壁看你上課，
A-má khiā tī kàu-sik ê āu-piah khuànn lí siōng-khò, 

一段時間了後，
tsi̍t tuānn sî-kan liáu-āu, 

阿媽就共先生講我欲轉去矣。
a-má tō kā sian-sinn kóng guá beh tńg--khì --ah. 

先生叫你共阿媽講再會。
Sian-sinn kiò lí kā a-má kóng tsài-huē. 

你手攑起來，
Lí tshiú gia̍h--khí-lâi, 

沓沓仔對阿媽講：「阿媽，再會。」
ta̍uh-ta̍uh-á tuì a-má kóng: “A-má, tsài-huē.” 

阿媽翻頭行對教室的門跤口去，
A-má huan-thâu kiânn uì kàu-sik ê mn̂g-kha-kháu khì, 

想著你的未來，
siūnn-tio̍h lí ê bī-lâi, 

目屎又閣流落來。
ba̍k-sái iū-koh lâu--lo̍h-lâi. 

這个時陣，
Tsit ê sî-tsūn, 

阿媽的心是一陣疼過一陣，
a-má ê sim sī tsi̍t tsūn thiànn-kuè tsi̍t tsūn, 

無法度講話，
bô-huat-tōo kóng-uē, 

干焦會當共你頕頭、擛手，
kan-na ē-tàng kā lí tàm-thâu, ia̍t-tshiú,

行離開教室。
kiânn lī-khui kàu-sik.




行出教室了後，
Kiânn tshut kàu-sik liáu-āu, 

阿媽閣佇走廊共你看一下。
a-má koh tī tsáu-lông kā lí khuànn --tsi̍t-ē. 

看你無插阿媽，
Khuànn lí bô tshap a-má, 

阿媽就離開矣。
a-má tō lī-khui --ah. 

阿媽袂怪你，
A-má bē kuài --lí, 

因為阿媽知影你是一个單純的囡仔，
in-uī a-má tsai-iánn lí sī tsi̍t ê tan-sûn ê gín-á, 

阿媽只怪家己，
a-má tsí kuài ka-kī, 

是按怎攏掠袂著你的心？
sī án-tsuánn lóng lia̍h bē tio̍h lí ê sim?




離開教室了後，
Lī-khui kàu-sik liáu-āu, 

阿媽手裡的衛生紙已經搙做一丸矣。
a-má tshiú--lí ê uē-sing-tsuá í-king jio̍k-tsò tsi̍t uân --ah. 

行佇學校的走廊，
Kiânn tī ha̍k-hāu ê tsáu-lông, 

阿媽的目睭是一片雺霧。
a-má ê ba̍k-tsiu sī tsi̍t phiàn bông-bū. 

想著你的未來，
Siūnn-tio̍h lí ê bī-lâi, 

阿孫的啊，
a-sun--ê --ah, 

你的人生會按怎過咧？
lí ê jîn-sing ē án-tsuánn kuè --leh?

你敢知影？
 Lí kám tsai-iánn?

阿媽足希望你真正是「大格雞慢啼」啊！
 A-má tsiok hi-bāng lí tsin-tsiànn sī “Tuā-keh ke bān thî” --ah!

按呢，
 Án-ne, 

阿媽就放心矣！
a-má tō hòng-sim --ah!

