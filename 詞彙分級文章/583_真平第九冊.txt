583 真平第九冊

第一課 阿和阿和人人褒
Tē-it khò A-hô A-hô lâng-lâng po

阿和阿和人人褒，
A-hô A-hô lâng-lâng po,

伊的功課才藝攏真好，
i ê kong-khò tsâi-gē lóng tsin hó,

毋管畫圖抑是走標，
m̄-kuán uē-tôo ia̍h-sī tsáu-pio,

攏總考伊袂倒。
lóng-tsóng khó i bē tó.

阿和阿和人緣好，
A-hô A-hô lâng-iân hó,

逐家上愛佮伊做伙𨑨迌。
ta̍k-ke siōng ài kah i tsò-hué tshit-thô.

伊毋但趣味愛講笑，
I m̄-nā tshù-bī ài kóng-tshiò,

閣會親切教同學，
koh ē tshin-tshiat kà tông-ha̍k,

實在值得人呵咾。
si̍t-tsāi ta̍t-tit lâng o-ló.

第二課 阿伯欲賣餅
Tē-jī khò A-peh beh bē piánn

阿伯本底是司機， 
A-peh pún-té sī su-ki, 

退休了後閒閒無代誌。
thè-hiu liáu-āu îng-îng bô tāi-tsì.

想欲排擔來賣餅， 
Siūnn-beh pâi tànn lâi bē piánn, 

先去買鼎學煎餅，
sing khì bé tiánn o̍h tsian piánn,

一塊餅、兩塊餅、三塊餅……
tsi̍t tè piánn, nn̄g tè piánn, sann tè piánn……

煎甲規大鼎，
tsian kah kui tuā tiánn,

叫厝邊頭尾攏先來予伊請！
kiò tshù-pinn-thâu-bué lóng sing lâi hōo i tshiánn!

第三課 公園
Tē-sann khò Kong-hn̂g

好所在，佇佗位？
Hó sóo-tsāi, tī tó-uī?

頭前斡角遐就是。
Thâu-tsîng uat kak hia tō sī.

遐有媠花佮魚池，
Hia ū suí hue kah hî-tî, 

阿公定去遐行棋。
a-kong tiānn khì hia kiânn-kî.

蝶仔飛，鳥仔啼，
Ia̍h-á pue, tsiáu-á thî,

幌韆鞦，真趣味。
hàinn-tshian-tshiu, tsin tshù-bī.

這馬啥人欲綴我去？
Tsit-má siánn-lâng beh tuè guá khì?

小弟小妹佮阿姨。
Sió-tī sió-muē kah a-î.

第四課 臺灣風景上蓋讚
Tē-sì khò Tâi-uân hong-kíng siōng-kài tsán

臺灣風景上蓋讚，
Tâi-uân hong-kíng siōng-kài tsán,

一工一暝講袂完。
tsi̍t kang tsi̍t mê kóng bē uân. 

安平古堡、西子灣，
An-pîng kóo-pó, Se-á-uân,

日月潭佮阿里山，
Ji̍t-gua̍t-thâm kah A-lí-san,

礁溪溫泉佇宜蘭， 
Ta-khe un-tsuânn tī Gî-lân, 

新竹廟口食貢丸。
Sin-tik biō-kháu tsia̍h kòng-uân.

臺灣美景名聲傳，
Tâi-uân bí-kíng miâ-siann thuân,

逐家歡喜遊臺灣。
ta̍k-ke huann-hí iû Tâi-uân.

第五課 正月調
Tē-gōo khò Tsiann--gue̍h tiāu

初一早，初二早，
Tshe-it tsá, tshe-jī tsá,

初三睏甲飽，初四接神，
tshe-sann khùn kah pá, tshe-sì tsiap sîn,

初五隔開，初六舀肥，
tshe-gōo keh-khui, tshe-la̍k iúnn-puî,

初七七元，初八完全，
tshe-tshit tshit-guân, tshe-peh uân-tsuân,

初九天公生日，初十食食，
tshe-káu Thinn-kong senn-ji̍t, tshe-tsa̍p tsia̍h-si̍t,

十一請囝婿，十二請查某囝轉來食泔糜配芥菜，
tsa̍p-it tshiánn kiánn-sài, tsa̍p-jī tshiánn tsa-bóo-kiánn tńg--lâi tsia̍h ám-muê phuè kuà-tshài,

十三關老爺生，十四月光，
tsa̍p-sann Kuan-ló-iâ senn, tsa̍p-sì gue̍h-kng,

十五是元宵暝。
tsa̍p-gōo sī Guân-siau mê.

