574 翰林第十二冊

第一課 相思仔花（一）
Tē-it khò Siunn-si-á-hue (it)

六月的時陣，黃色的相思仔花，開甲滿山頭。
La̍k-gue̍h ê sî-tsūn, n̂g-sik ê siunn-si-á-hue, khui kah muá suann-thâu.

一蕊一蕊親像真珠的相思仔花，落甲規塗跤。
Tsi̍t luí tsi̍t luí tshin-tshiūnn tsin-tsu ê siunn-si-á-hue, lo̍h kah kui thôo-kha.

六年仔的囡仔，每工透早攏佇學校門口掃花。
La̍k-nî-á ê gín-á, muí kang thàu-tsá lóng tī ha̍k-hāu mn̂g-kháu sàu hue.

相思仔花足細蕊的，
Siunn-si-á-hue tsiok sè-luí--ê,

毋過，所有的花同齊開，
m̄-koh, sóo-ū ê hue tâng-tsê khui,

彼款力量，予山頭變色，予我感動。
hit khuán li̍k-liōng, hōo suann-thâu piàn-sik, hōo guá kám-tōng.

六年仔的囡仔欲畢業矣！
La̍k-nî-á ê gín-á beh pit-gia̍p --ah!

心內真毋甘。
Sim-lāi tsin m̄-kam.

寫這首〈六月的花〉，送予in。
Siá tsit siú “La̍k-gue̍h ê hue”, sàng hōo in.

第二課 相思仔花（二）
Tē-jī khò Siunn-si-á-hue (jī)

時間親像山頂的風，
Sî-kan tshin-tshiūnn suann-tíng ê hong,

日子親像溪水咧流。
ji̍t-tsí tshin-tshiūnn khe-tsuí teh lâu.

落甲規塗跤的相思仔花，是毋是毋甘阮走？
Lak kah kui thôo-kha ê siunn-si-á-hue, sī m̄ sī m̄-kam guán tsáu?

相思仔花，開甲滿山頭。
Siunn-si-á-hue, khui kah muá suann-thâu.

相思仔花，目屎直直流。
Siunn-si-á-hue, ba̍k-sái ti̍t-ti̍t lâu.

相思仔花，請你毋通哭。
Siunn-si-á-hue, tshiánn lí m̄-thang khàu.

相思仔花，永遠永遠佇阮心肝頭。
Siunn-si-á-hue, íng-uán íng-uán tī guán sim-kuann-thâu.

第三課 師生情
Tē-sann khò Su sing tsîng

老師！感謝你的照顧。
Lāu-su! Kám-siā lí ê tsiàu-kòo.

佇我歡喜的時陣，你比我閣較歡喜。
Tī guá huann-hí ê sî-tsūn, lí pí guá koh-khah huann-hí.

佇我失志的時陣，你攏佇我的身軀邊。
Tī guá sit-tsì ê sî-tsūn, lí lóng tī guá ê sin-khu-pinn.

老師！感謝你！
Lāu-su! Kám-siā --lí!

人生若咧行遠路，
Jîn-sing ná teh kiânn hn̄g lōo,

有甜嘛有苦，
ū tinn mā ū khóo,

食苦就是食補。
tsia̍h-khóo tō sī tsia̍h-póo.

老師親像恁的爸母，
Lāu-su tshin-tshiūnn lín ê pē-bú,

學校是恁永遠的厝。
ha̍k-hāu sī lín íng-uán ê tshù.

第四課 唸歌予恁聽
Tē-sì khò Liām kua hōo lín thiann

囡仔兄，攏來遮；
Gín-á-hiann, lóng lâi tsia;

我來唸歌予恁聽。
guá lâi liām kua hōo lín thiann.

蜘蛛經網，破閣補。
Ti-tu kenn bāng, phuà koh póo.

狗蟻搬物，做伙夯。
Káu-hiā puann bu̍t, tsò-hué giâ.

稻仔飽穗，頭愈頕。
Tiū-á pá-suī, thâu jú tàm.

風吹飛懸，看天涯。
Hong-tshue pue kuân, khuànn thian-gâi.

囡仔兄，攏來遮；
Gín-á-hiann, lóng lâi tsia;

我來唸歌予恁聽。
guá lâi liām kua hōo lín thiann.

咱若食苦，顛倒甜；
Lán nā tsia̍h-khóo, tian-tò tinn;

堅持理想，有名聲。
kian-tshî lí-sióng, ū miâ-siann.

咱若謙虛，受尊重；
Lán nā khiam-hi, siū tsun-tiōng;

相爭相讓，啥人贏？
sio-tsenn sio-niū, siánn-lâng iânn?

第五課 觀書有感
Tē-gōo khò Kuan su iú kám

觀書有感 朱熹
Kuan su iú kám Tsu Hi

半畝方塘一鑑開，
Puàn bóo hong tông it kàm khai,

天光雲影共徘徊。
thian kong hûn íng kiōng pâi-huâi.

問渠哪得清如許？
Būn kû ná tik tshing jû hí?

為有源頭活水來。
Uī iú guân-thôo hua̍t suí lâi.

