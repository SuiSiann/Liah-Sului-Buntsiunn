560 康軒第十冊

第一課 捏麵尪仔
Tē-it khò  Lia̍p-mī-ang-á

阮老師真本事，
Guán lāu-su tsin pún-sū,

會曉捏麵尪仔的老工夫。
ē-hiáu lia̍p-mī-ang-á ê lāu kang-hu.

紅面的是關公，
Âng bīn --ê sī Kuan Kong,

白面的是劉備，
pe̍h bīn --ê sī Lâu Pī,

烏面的是張飛。
oo bīn --ê sī Tiunn Hui.

啊彼身媠姑娘仔，
Ah hit sin suí koo-niû-á,

毋知是佗一位？
m̄ tsai sī tó tsi̍t uī?

同學烏白指，
Tông-ha̍k oo-pe̍h kí,

有的講是你，
ū--ê kóng sī lí,

有的講是伊。
ū--ê kóng sī i.

第二課 迎媽祖
Tē-jī khò Ngiâ Má-tsóo

一陣一陣的炮仔聲、鑼鼓聲愈來愈倚，
Tsi̍t-tsūn-tsi̍t-tsūn ê phàu-á siann, lô-kóo siann jú lâi jú uá, 

我緊走出去看。
guá kín tsáu tshut-khì khuànn.

哇。有千里眼、順風耳，
Uah. Ū Tshian-lí-gán, Sūn-hong-ní,

閣有八人扛的大轎，
koh ū peh lâng kng ê tuā-kiō,

原來是咧迎媽祖。
guân-lâi sī teh ngiâ Má-tsóo.

捌聽阿媽講，
Bat thiann a-má kóng,

媽祖保庇咱祖先，
Má-tsóo pó-pì lán tsóo-sian,

對唐山平安到臺灣，
uì Tn̂g-suann pîng-an kàu Tâi-uân,

是咱的守護神。
sī lán ê siú-hōo-sîn.

拜拜的時，
Pài-pài ê sî,

我有聽著阿媽求媽祖，
guá ū thiann-tio̍h a-má kiû Má-tsóo,

保庇我𠢕大漢。
pó-pì guá gâu tuā-hàn.

我嘛細聲請媽祖婆，
Guá mā sè-siann tshiánn Má-tsóo-pô,

保庇阿媽身體勇健。
pó-pì a-má sin-thé ióng-kiānn.

第三課 安全囥第一
Tē-sann khò An-tsuân khǹg tē-it

學校的水池，
Ha̍k-hāu ê tsuí-tî,

有飼真濟魚，
ū tshī tsin tsē hî,

同學蓋好奇，
tông-ha̍k kài hònn-kî,

定定圍佇水池邊。
tiānn-tiānn uî tī tsuí-tî pinn.

𤲍來𤲍去無張持， 
Kheh lâi kheh khì bô tiunn-tî,

有人煞來跋落去。
ū lâng suah lâi pua̍h --lo̍h-khì.

老師趕緊共救起， 
Lāu-su kuánn-kín kā kiù khí,

雖然食著兩喙仔水，
sui-jiân tsia̍h-tio̍h nn̄g tshuì-á tsuí,

佳哉平安無代誌。
ka-tsài pîng-an bô tāi-tsì.

第四課 好鼻獅
Tē-sì khò Hó-phīnn-sai

阿英的狗仔真厲害，
A-ing ê káu-á tsin lī-hāi,

學校放學伊攏知，
ha̍k-hāu pàng-o̍h i lóng tsai,

遠遠伊就走倚來，
hn̄g-hn̄g i tō tsáu uá --lâi,

綴佇跤邊鼻東鼻西，
tuè tī kha pinn phīnn tang phīnn sai,

阿英叫伊是好鼻獅。
A-ing kiò i sī hó-phīnn-sai.

好鼻獅，鼻足利！
Hó-phīnn-sai, phīnn tsiok lāi.

阿英的秘密伊想欲知，
A-ing ê pì-bi̍t i siūnn-beh tsai,

鼻管伸入去冊揹仔內，
phīnn-kóng tshun ji̍p-khì tsheh-phāinn-á lāi,

阿英緊共攬倚來。
A-ing kín kā lám uá --lâi.

袂使！袂使！
Bē-sái! Bē-sái!

阿母若知我就害。
A-bú nā tsai guá tō hāi.

第五課 動物的跤
Tē-gōo khò Tōng-bu̍t ê kha

動物，大部份攏有跤。
Tōng-bu̍t, tuā-pōo-hūn lóng ū kha.

因為有跤，
In-uī ū kha,

in會當徙位、討食、揣伴、泅水抑是peh樹仔。
in ē-tàng suá-uī, thó-tsia̍h, tshuē phuānn, siû-tsuí ia̍h-sī peh tshiū-á.

親像講，虎的跤，行路無聲；
Tshin-tshiūnn kóng, hóo ê kha, kiânn-lōo bô siann;

鴨仔的跤蹄，
ah-á ê kha-tê,

會當掰水藏水沬去掠魚仔；
ē-tàng pué tsuí tshàng-tsuí-bī khì lia̍h hî-á;

貓熊的跤，
niau-hîm ê kha,

會當遏竹仔來食佮抱囝來惜。
ē-tàng at tik-á lâi tsia̍h kah phō kiánn lâi sioh.

上趣味的是攑白扇仔，
Siōng tshù-bī--ê sī gia̍h pe̍h sìnn-á,

伊有一支真特別的大管跤，
i ū tsi̍t ki tsin ti̍k-pia̍t ê tuā kóng kha,

用來展威風、共人嚇驚，
iōng-lâi tián ui-hong, kā lâng heh-kiann,

拄著危險的時，
tú-tio̍h guî-hiám ê sî,

伊會共大管跤擲咧做伊旋，
i ē kā tuā kóng kha tàn --leh tsò i suan,

後日仔會閣發一支仝款的跤。
āu-ji̍t-á ē koh huat tsi̍t ki kāng-khuán ê kha.

你想，
Lí siūnn,

咱人的跤，
lán lâng ê kha,

除了行路，
tû-liáu kiânn-lōo,

閣會當創啥咧？
koh ē-tàng tshòng siánn --leh?

