700 金門貢糖──予你袂假得

真濟人攏捌去#金門#做過兵，
Tsin tsē lâng lóng bat khì #Kim-mn̂g# tsò-kuè ping, 

in欲轉來#臺灣#的時陣，
in beh tńg-lâi #Tâi-uân# ê sî-tsūn, 

定著愛紮的伴手，
tiānn-tio̍h ài tsah ê phuānn-tshiú, 

就是#金門#的大麴酒佮#金門#貢糖。
tō sī #Kim-mn̂g# ê Tuā-khak-tsiú kah #Kim-mn̂g# kòng-thn̂g.

#金門#貢糖聽講原來是#中國##明朝#時代，
#Kim-mn̂g# kòng-thn̂g thiann-kóng guân-lâi sī #Tiong-kok# #Bîng-tiâu# sî-tāi, 

#閩南#官員對朝廷年節的貢品，
#Bân-lâm# kuann-uân tuì tiâu-tîng nî-tseh ê kòng-phín, 

是甜料內底上蓋讚的點心，
sī tinn-liāu lāi-té siōng-kài tsán ê tiám-sim, 

後來才對#廈門#傳來到#金門#，
āu--lâi tsiah tuì #Ē-mn̂g# thuân lâi kàu #Kim-mn̂g#, 

遐真濟餅店攏有咧生產， 
hia tsin tsē piánn-tiàm lóng ū teh sing-sán, 

其中人客上蓋佮意的就是
kî-tiong lâng-kheh siōng-kài kah-ì --ê tō sī

「#名師伯#貢糖」本舖製造的產品。
“#Bîng-su-peh# Kòng-thn̂g” pún-phòo tsè-tsō ê sán-phín.

傳承「#名師伯#貢糖」家業
Thuân-sîng “#Bîng-su-peh# Kòng-thn̂g” ka-gia̍p

超過#一百#冬的#陳金慶#先生，
tshiau-kuè #tsi̍t-pah# tang ê #Tân Kim-khìng# sian-sinn, 

伊是第二代。
i sī tē-jī tāi. 

伊有真深的鄉土情，
I ū tsin tshim ê hiong-thóo-tsîng, 

伊堅持遵照古法，
i kian-tshî tsun-tsiàu kóo-huat, 

用手工製造。
iōng tshiú-kang tsè-tsō. 

伊講製造貢糖的祕訣，
I kóng tsè-tsō kòng-thn̂g ê pì-kuat, 

就是用#金門#在地出產的塗豆，
tō sī iōng #Kim-mn̂g# tsāi-tē tshut-sán ê thôo-tāu, 

先炒過了後，
sing tshá--kuè liáu-āu, 

摻溶過的麥芽糖膏，
tsham iûnn--kuè ê be̍h-gê-thn̂g-ko, 

做做塗豆糖。
tsò-tsò thôo-tāu-thn̂g. 

趁燒的時陣落去摃，
Thàn sio ê sî-tsūn lo̍h-khì kòng, 

做成塗豆酥，
tsò-sîng thôo-tāu-soo, 

才閣經過包餡、
tsiah koh king-kuè pau-ānn, 

硩、
teh, 

鏨、
tsām,

包裝的手續，
pau-tsong ê tshiú-sio̍k, 

變做非常好食的貢糖，
piàn-tsò hui-siông hó-tsia̍h ê kòng-thn̂g, 

食起來鬆閣酥， 
tsia̍h --khí-lâi sang koh soo, 

甘甜閣有芳味，
kam-tinn koh ū phang-bī, 

這正是「#名師伯#貢糖」的特質。
tse tsiànn sī “#Bîng-su-peh# Kòng-thn̂g” ê ti̍k-tsit.

講起來嘛真奇怪，
Kóng --khí-lâi mā tsin kî-kuài, 

仿製能力真強的#臺灣#，
hóng-tsè lîng-li̍k tsin kiông ê #Tâi-uân#, 

佮「山寨版」滿四界的#中國#，
kah “san-tsē-pán” muá-sì-kè ê #Tiong-kok#, 

各種名產，
kok-tsióng bîng-sán, 

便若市草好，
piān-nā tshī-tsháu hó, 

免偌久就會出現假包的，
bián guā kú tō ē tshut-hiān ké-pau --ê, 

逐位都買會著，
ta̍k uī to bé ē tio̍h, 

獨獨「#名師伯#貢糖」就予你袂假得，
to̍k-to̍k “#Bîng-su-peh# Kòng-thn̂g” tō hōo lí bē-ké-tit, 

閣較按怎假你都無法度，
koh-khah án-tsuánn ké lí to bô-huat-tōo, 

所以佇甜料的點心當中，
sóo-í tī tinn-liāu ê tiám-sim tang-tiong, 

一直攏是一粒一的，
it-ti̍t lóng sī it-lia̍p-it --ê, 

自#1949#年以來，
tsū #1949# nî í-lâi, 

捌得過國內外濟濟的大獎。
bat tit-kuè kok-lāi-guā tsē-tsē ê tuā-tsióng.

