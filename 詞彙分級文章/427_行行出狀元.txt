427 行行出狀元

行行出狀元
Hâng-hâng tshut tsiōng-guân




近來的事業滿滿是
Kīn-lâi ê sū-gia̍p muá-muá-sī

人人的心肝攏想趁錢
Lâng-lâng ê sim-kuann lóng siūnn thàn-tsînn

工業社會大家𠢕反變
Kang-gia̍p siā-huē tāi-ke gâu píng-pìnn

啊目睭若擘金就想趁錢
Ah ba̍k-tsiu nā peh-kim tiō siūnn thàn-tsînn

我的祖公仔徛咧唐山
Guá ê tsóo-kong-á khiā --leh tn̂g-suann

過來新加坡咧燒火炭
Kuè-lâi Sin-ka-pho teh sio hué-thuànn

嘛咧碗店口咧賣碗盤
Mā teh uánn-tiàm-kháu teh bē uánn-puânn

了後改佇咧賣豆乾
Liáu-āu kái tī-leh bē tāu-kuann

豆乾毋食閣愛食豆腐
Tāu-kuann m̄ tsia̍h koh ài tsia̍h tāu-hū

家己食倒煞咧予人請看牛
Ka-tī tsia̍h tó suah teh hōo lâng tshiánn khuànn gû

若欲講起著阮外公
Nā beh kóng-khí-tio̍h gún guā-kong

出名童乩閣亂亂傱
Tshut-miâ tâng-ki koh luān-luān tsông

傱一下傷雄半小死
Tsông tsi̍t-ē siunn hiông puànn-sió-sí

事後改佇咧牽尪姨
Sū-āu kái tī-leh khan-ang-î

嘛有咧做彼號布袋戲
Mā ū teh tsò hit-lō pòo-tē-hì

順紲兼咧做西醫
Sūn-suà kiam teh tsuè se-i

透早佇咧賣豆奶
Thàu-tsá tī-leh bē tāu-ni

暗時暝市仔咧賣大麵
Àm-sî mê-tshī-á teh bē tuā-mī

大廳開店咧補喙齒
Tuā-thiann khui-tiàm teh póo tshuì-khí

厝後佇咧飼大豬
Tshù-āu tī-leh tshī tuā-ti

飼大豬閣大趁錢
Tshī tuā-ti koh tuā thàn-tsînn

發達現在佇咧賣番薯
Huat-ta̍t hiān-tsāi tī-leh bē han-tsî

上蓋骨力是阮外媽
Siōng-kài kut-la̍t sī gún guā-má

伊咧牛車水咧賣仙楂
I teh Gû-tshia-tsuí teh bē sian-tsa

嘛有咧賣彼號米粉炒
Mā ū teh bē hit-lō bí-hún-tshá

啊嘛有佇咧炕猴膠
Ah mā-ū tī-leh khòng kâu-ka

大囝佇鐵路部咧食頭路
Tuā-kiánn tī thih-lōo-pōo teh tsia̍h-thâu-lōo

修理火車真大箍
Siu-lí hué-tshia tsin tuā-khoo

了後先佇咧機關庫
Liáu-āu sing tī-leh ki-kuan-khòo

專門佇咧顧火爐
Tsuan-bûn tī-leh kòo hué-lôo

細漢的板橋咧食頭路
Sè-hàn--ê Pang-kiô teh tsia̍h-thâu-lōo

咧顧痟人面烏烏
Teh kòo siáu-lâng bīn oo-oo

兼咧刻柴咧賣香爐
Kiam teh khik tshâ teh bē hiunn-lôo

專門佇咧賣尼姑
Tsuan-bûn tī-leh bē nî-koo

後生上濟是阮叔公
Hāu-sinn siōng tsē sī gún tsik-kong

伊佇咧內山咧做番王
I tī-leh lāi-suann teh tsuè huan-ông

大叔仔佇咧賣水雞
Tuā-tsik--á tī-leh bē tsuí-ke

二叔仔佇咧抾田螺
Jī-tsik--á tī-leh khioh tshân-lê

三叔仔佇咧做塗水
Sann-tsik--á tī-leh tsò thôo-tsuí

四叔仔會曉看風水
Sì-tsik--á ē-hiáu khuànn hong-suí

啊五叔仔佇咧歕雞胿
Ah gōo-tsik--á tī-leh pûn-ke-kui

六叔仔專門咧舀肥
La̍k-tsik--á tsuan-bûn teh iúnn-puî

七叔仔佇咧顧墓仔埔
Tshit-tsik--á tī-leh kòo bōng-á-poo

八叔仔佇咧賣麵線糊
Peh-tsik--á tī-leh bē mī-suànn-kôo

九叔仔佇咧賣酸醋
Káu-tsik--á tī-leh bē sng-tshòo

屘叔仔欠錢咧走路
Ban-tsik--á khiàm-tsînn teh tsáu-lōo

大姑仔佇咧賣麻糍
Tuā-koo--á tī-leh bē muâ-tsî

啊二姑仔五金咧拍鎖匙
Ah jī-koo--á ngóo-kim teh phah só-sî

三姑仔雜貨咧賣茶米
Sann-koo--á tsa̍p-huè teh bē tê-bí

四姑仔掠龍歕ta̍h-ti
Sì-koo--á lia̍h-lîng pûn ta̍h-ti

五姑仔in厝咧賣電視
Gōo-koo--á in tshù teh bē tiān-sī

六姑仔市場咧賣鹹魚
La̍k-koo--á tshī-tiûnn teh bē kiâm-hî

七姑仔粗勇咧做苦力
Tshit-koo--á tshoo-ióng teh tsò ku-lí

八姑仔in厝咧車螺絲
Peh-koo--á in tshù teh tshia lôo-si

九姑仔佇咧賣雞卷
Káu-koo--á tī-leh bē ke-kńg

十姑仔佇咧賣圓仔湯
Tsa̍p-koo--á tī-leh bē înn-á-thng

十一的咧賣滷肉飯
Tsa̍p-it--ê teh bē lóo-bah-pn̄g

屘姑仔佇咧tio̍h-kâu-sńg
Ban-koo--á tī-leh tio̍h-kâu-sńg

上蓋有錢是阮阿伯
Siōng-kài ū-tsînn sī gún a-peh

日時開店刺皮鞋
Ji̍t--sî khui-tiàm tshiah phê-uê

暗時仔佇咧掠水雞
Àm-sî-á tī-leh lia̍h tsuí-ke

嘛有咧賣肉骨茶
Mā ū teh bē bah-kut-tê

姆婆仔in厝咧賣碗糕粿
Ḿ-pô-á in tshù teh bē uánn-ko-kué

In大囝咧酒店歕鼓吹
In tuā-kiánn teh tsiú-tiàm pûn kóo-tshue

二囝咧做番仔火
Jī-kiánn teh tsò huan-á-hué

上細出名是姼仔詼
Siōng sè tshut-miâ sī tshit-á-khue

世界的頭路萬百款
Sè-kài ê thâu-lōo bān pah khuán

安份守己頭一層
An-hūn-siú-kí thâu tsi̍t tsân

毋通這山
M̄-thang tsit suann

看彼山懸
Khuànn hit suann kuân

拍拚行行出狀元
Phah-piànn hâng-hâng tshut tsiōng-guân

行行出狀元
Hâng-hâng tshut tsiōng-guân

