589 《臺北縣國民小學本土語言教學補充教材閩南語【學生讀本4】》

元宵 
Guân-siau

正月半，元宵節，
Tsiann--gue̍h puànn, Guân-siau-tseh,

家家戶戶誠鬧熱；
ke-ke-hōo-hōo tsiânn lāu-jia̍t;

臆燈猜，攑鼓仔燈，
ioh ting-tshai, gia̍h kóo-á-ting,

逐家耍甲真無閒。
ta̍k-ke sńg kah tsin bô-îng.

野柳神明來淨港，
Iá-liú sîn-bîng lâi tsīng káng,

平溪天燈求平安；
Pîng-khe thian-ting kiû pîng-an;

正月半，元宵節，
tsiann--gue̍h puànn, Guân-siau-tseh,

民俗活動足心適。
Bîn-sio̍k ua̍h-tāng tsiok sim-sik.

好朋友 
Hó pîng-iú

粉筆烏枋是好朋友，
Hún-pit oo-pang sī hó pîng-iú,

會共老師鬥跤手；
ē kā lāu-su tàu-kha-tshiú;

桌仔椅仔是好朋友，
toh-á í-á sī hó pîng-iú,

坐予正正袂曲痀。
tsē hōo tsiànn-tsiànn bē khiau-ku.

畚斗的朋友是掃帚，
Pùn-táu ê pîng-iú sī sàu-tshiú,

提來摒掃清氣溜溜；
The̍h lâi piànn-sàu tshing-khì-liu-liu;

同學佮我是好朋友，
tông-ha̍k kah guá sī hó pîng-iú,

做伙開講幌韆鞦。
tsò-hué khai-káng hàinn-tshian-tshiu.

油桐花 
Iû-tâng-hue

四五月，
Sì gōo-gue̍h,

土城的油桐花，
Thôo-siânn ê iû-tâng-hue,

風來花蕊飛落地，
hong lâi hue-luí pue lo̍h tē,

落佇塗跤親像雪。
lak tī thôo-kha tshin-tshiūnn seh.

五六月，
Gōo la̍k-gue̍h,

火金蛄飛啊飛，
hué-kim-koo pue --ah pue,

親像腹肚安電火，
tshin-tshiūnn pak-tóo an tiān-hué,

飛來樹跤覕相揣。
pue lâi tshiū-kha bih-sio-tshuē.

動物 
Tōng-bu̍t

無尾熊肥肥肥，
Bô-bué-hîm puî-puî-puî,

睏佇樹頂誠古錐。
khùn tī tshiū-tíng tsiânn kóo-tsui.

徛鵝親像阿不倒，
Khiā-gô tshin-tshiūnn a-put-tó,

行路排隊搖啊搖。
kiânn-lōo pâi-tuī iô --ah iô.

臺灣烏熊上蓋猛，
Tâi-uân oo-hîm siōng-kài bíng,

勝利的標記佇胸前。
sìng-lī ê piau-kì tī hing-tsîng.

毋管外來抑本土，
M̄-kuán guā-lâi ia̍h pún-thóo,

逐家做伙來保護。
ta̍k-ke tsò-hué lâi pó-hōo.

予你臆 
Hōo lí ioh

予你臆，
Hōo lí ioh,

啥物物件四界遨，
siánn-mih mi̍h-kiānn sì-kè gô,

跤骨短短大箍腰，
kha-kut té-té tuā-khoo io,

無拍無好耍，
bô phah bô hó-sńg,

拍落去輾輾轉。
Phah --lo̍h--khì liàn-liàn-tńg.

予你臆，
Hōo lí ioh,

啥物物件飛懸懸，
siánn-mih mi̍h-kiānn pue kuân-kuân,

一條索仔予人牽，
tsi̍t tiâu soh-á hōo lâng khan,

風透伊就飛，
hong thàu i tō pue,

風停落落地。
hong thîng lak lo̍h tē.

放孔明燈 
Pàng khóng-bîng-ting

暗時欲放孔明燈，
Àm-sî beh pàng khóng-bîng-ting,

逐家相招媽祖宮；
ta̍k-ke sio-tsio Má-tsóo-king;

一葩兩葩三葩燈，
tsi̍t pha nn̄g pha sann pha ting,

點火飛懸攏無停，
tiám hué pue kuân lóng bô thîng,

祝你平安大光明。
tsiok lí pîng-an tuā kong-bîng.

掃帚畚斗
Sàu-tshiú pùn-táu

掃帚畚斗兩兄弟，
Sàu-tshiú pùn-táu nn̄g hiann-tī,

伊是摒掃的家私；
i sī piànn-sàu ê ke-si;

恁兜阮兜攏有伊，
lín tau guán tau lóng ū i,

逐工共咱做代誌；
ta̍k kang kā lán tsò tāi-tsì;

厝內厝外欲清氣，
tshù-lāi tshù-guā beh tshing-khì,

毋通將伊放袂記。
m̄-thang tsiong i pàng bē-kì.

徛鵝 
Khiā-gô

徛鵝徛鵝真古錐，
Khiā-gô khiā-gô tsin kóo-tsui,

尾脽翹翹目睭微；
bué-tsui khiàu-khiàu ba̍k-tsiu bui;

愛食魚仔愛泅水，
ài tsia̍h hî-á ài siû-tsuí,

耐心孵卵毋徙位。
nāi-sim pū-nn̄g m̄ suá-uī.

拍干樂 
Phah kan-lo̍k

拍干樂，真好耍，
Phah kan-lo̍k, tsin hó-sńg,

索仔長長寬寬仔捲；
soh-á tn̂g-tn̂g khuann-khuann-á kńg;

功夫欲好著愛問，
kang-hu beh hó tio̍h-ài mn̄g,

包你拍甲真𠢕轉。
pau lí phah kah tsin gâu tńg.

