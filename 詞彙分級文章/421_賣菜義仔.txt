421 賣菜義仔

賣菜義仔
Bē tshài Gī-á




賣菜義仔囉
Bē tshài Gī-á --looh

透早出門做生理毋管霜風冷吱吱
Thàu-tsá tshut-mn̂g tsuè sing-lí m̄-kuán sng-hong líng-ki-ki

擔著青菜向菜市仔一直去
Tann-tio̍h tshinn-tshài hiòng tshài-tshī-á it-ti̍t khì

為著欲趕早市毋敢踮遮閣延遲
Uī-tio̍h beh kuánn tsá-tshī m̄ kánn tiàm tsia koh iân-tî

緊來走啊緊來去
Kín lâi-tsáu --ah kín lâi-khì

目一下𥍉閣看一下去
Ba̍k tsi̍t-ē nih koh khuànn tsi̍t-ē khì

已經行到菜市仔邊
Í-king kiânn kàu tshài-tshī-á pinn

嘿 嘿都真佳哉隔壁攏猶未人來排
Heh heh to tsin ka-tsài keh-piah lóng iáu-buē lâng lâi pâi

我就緊來開市嘛才應該
Guá tiō kín lâi khui-tshī mā tsiah ing-kai

喔 遠遠看著小姐捾菜籃對遮來
Ooh hn̄g-hn̄g khuànn-tio̍h sió-tsiá kuānn tshài-nâ tuì tsia lâi

伊是今仔日第一个人客應該著犧牲大減價
I sī kin-á-ji̍t tē-it ê lâng-kheh ing-kai tio̍h hi-sing tuā kiám-kè

我的菜蔬是真濟應有盡有無問題
Guá ê tshài-se sī tsin tsē ing-ū-tsīn-ū bô būn-tuê

你欲芹菜高麗菜菠薐菜萵仔菜
Lí beh khîn-tshài ko-lê-tshài pue-lîng-tshài ue-á-tshài

苳蒿菜捲心白菜韭菜花仔菜
Tang-o-tshài kńg-sim-pe̍h-tshài kú-tshài hue-á-tshài

嘛有彼號食著會補血的紅光菜
Mā ū hit-lō tsia̍h tio̍h ē póo-hueh ê âng-kng-tshài




人講冬瓜清涼會開脾
Lâng kóng tang-kue tshing-liâng ē khui-pî

金瓜好食會助胃
Kim-kue hó-tsia̍h ē tsōo uī

苦瓜先苦而後甜
Khóo-kue sing khóo lî hiō tinn

菜瓜仔食著會紲喙
Tshài-kue-á tsia̍h tio̍h ē suà-tshuì

小姐愛食是芫荽
Sió-tsiá ài tsia̍h sī iân-sui




這是初戀的氣味包你愛情會順序
Tse sī tshoo-luân ê khì-bī pau lí ài-tsîng ē sūn-sī

講甲下頦強欲落落去
Kóng kah ē-hâi kiōng-beh làu--lo̍h-khì

小姐一時心花開雄雄才開喙
Sió-tsiá tsi̍t-sî sim-hue khui hiông-hiông tsiah khui-tshuì

問我蔥頭一斤偌濟錢賰的伊攏無愛挃
Mn̄g guá tshang-thâu tsi̍t kin guā-tsē tsînn tshun--ê i lóng bô ài ti̍h

予我聽著強欲昏落去
Hōo guá thiann-tio̍h kiōng-beh hun lo̍h-khì

講甲天花佮亂墜
Kóng kah thian-hua kah luān-tuī

只有趁你一箍兩角錢
Tsí-ū thàn lí tsi̍t khoo nn̄g kak tsînn

想著真thàu氣
Siūnn tio̍h tsin thàu-khì

啊 為著三頓不得已
Ah uī-tio̍h sann tǹg put-tik-í

較苦嘛著忍耐度時機
Khah khóo mā tio̍h lím-nāi tōo sî-ki

