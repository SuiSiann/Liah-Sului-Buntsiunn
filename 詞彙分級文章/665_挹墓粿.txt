665 挹墓粿

我囡仔的時蹛佇山頂，
Guá gín-á ê sî tuà tī suann-tíng,

欲去街仔抑是欲去讀冊，
beh khì ke-á ia̍h sī beh khì tha̍k-tsheh, 

攏愛經過墓仔埔。
lóng ài king-kuè bōng-á-poo. 

因為彼當時攏是塗墓，
In-uī hit-tong-sî lóng sī thôo-bōng, 

定定有狗陣咧舂墓壙，
tiānn-tiānn ū káu-tīn teh tsing bōng-khòng, 

咬死人骨頭來齧，
kā sí-lâng kut-thâu lâi khè, 

所以心內真驚，
sóo-í sim-lāi tsin kiann, 

頭犁犁趕緊過，
thâu lê-lê kuánn-kín kuè, 

較袂看著毋敢看的鏡頭。
khah bē khuànn-tio̍h m̄ kánn khuànn ê kiànn-thâu. 

有時較暗轉來，
Ū-sî khah àm tńg--lâi,

逐家講有魔神仔會出來掠人。
ta̍k-ke kóng ū môo-sîn-á ē tshut-lâi lia̍h lâng. 

因為無路燈，
In-uī bô lōo-ting, 

只有手攑電火炤路，
tsí-ū tshíu gia̍h tiān-hué tshiō lōo, 

經過墓仔埔彼當陣，
king-kuè bōng-á-poo hit-tang-tsūn, 

鳥仔若看著火光，
tsiáu-á nā khuànn-tio̍h hué-kng, 

隨時就會對樹林內飛出來，
suî-sî tō ē tuì tshiū-nâ-lāi pue --tshut-lâi, 

phia̍t 一聲，
phia̍t tsi̍t siann, 

予阮起掣，
hōo guán khí-tshuah, 

規身軀起雞母皮，
kui sin-khu khí ke-bó-phuê, 

驚甲強欲破膽。
kiann kah kiōng-beh phuà tánn. 

毋過阮嘛毋捌看過魔神仔，
M̄-koh guán mā m̄ bat khuànn-kuè môo-sîn-á, 

也毋捌看過鬼仔火。
iā m̄ bat khuànn-kuè kuí-á-hué.

每年清明節的跤兜，
Muí nî Tshing-bîng-tsiat ê kha-tau, 

原來冷冷清清的墓仔埔就變甲鬧熱滾滾，
guân-lâi líng-líng-tshing-tshing ê bōng-á-poo tō piàn kah lāu-jia̍t-kún-kún, 

人挨挨陣陣咧出入。
lâng e-e-tīn-tīn teh tshut-ji̍p. 

有地理仙捾羅盤，
Ū tē-lí-sian kuānn lô-puânn, 

有做風水的咧砌磚仔，
ū tsò-hong-suí--ê teh kih tsng-á, 

啊培墓、割草的人不計其數。
ah puê-bōng, kuah tsháu ê lâng put-kè-kî-sòo.

照咱#臺灣#風俗，
Tsiàu lán #Tâi-uân# hong-sio̍k, 

死人埋六年著愛抾骨，
sí-lâng tâi la̍k nî tio̍h-ài khioh-kut,

將祖先的骨頭貯入黃金甕內，
tsiong tsóo-sian ê kut-thâu té ji̍p hông-kim-àng-lāi, 

較有錢的人就重新做大墓。
khah ū-tsînn ê lâng tō tiông-sin tsò tuā-bōng.

墓龜完成了後，
Bōng-ku uân-sîng liáu-āu,

囝孫仔就擔牲醴佮龜仔粿去完墳，
kiánn-sun-á tō tann sing-lé kah ku-á-kué khì uân-phûn, 

囡仔看著新墓完成，
gín-á khuànn-tio̍h sin bōng uân-sîng, 

早就點油做記號，
tsá tō tiám iû tsò kì-hō, 

等欲「挹墓龜」，
tán beh “ip-bōng-ku”, 

墓主銀紙燒完，
bōng-tsú gîn-tsuá sio uân, 

隨時放炮，
suî-sî pàng-phàu, 

開始分墓龜。
khai-sí pun bōng-ku.

囡仔早就已經排做一列咧等矣。
Gín-á tsá tō í-king pâi-tsò tsi̍t lia̍t teh tán --ah. 

有時，
Ū-sî, 

紅龜分無夠，
âng-ku pun bô-kàu, 

就改分錢，
tō kái pun tsînn, 

一人一箍。
tsi̍t lâng tsi̍t khoo. 

分完以後，
Pun uân í-āu,

聽著別位咧放炮，
thiann-tio̍h pa̍t-uī teh pàng-phàu, 

規群就趕緊閣去排列。
kui kûn tō kuánn-kín koh khì pâi-lia̍t. 

往往一个囡仔一工排五、六擺，
Íng-íng tsi̍t ê gín-á tsi̍t kang pâi gōo, la̍k pái, 

分著五、六箍，
pun-tio̍h gōo, la̍k khoo,

收入閣袂䆀喔。
siu-ji̍p koh bē-bái --ooh. 

萬一遇著較鹹的墓主，
Bān-it gū-tio̍h khah kiâm ê bōng-tsú,

紅龜仔粿分了，
âng-ku-á-kué pun liáu, 

錢閣無夠分，
tsînn koh bô-kàu pun, 

分無著的囡仔就提牛屎去共伊糊墓牌，
pun bô tio̍h ê gín-á tō the̍h gû-sái khì kā i kôo bōng-pâi, 

予in祖先墓無光彩。
hōo in tsóo-sian bōng bô kong-tshái.

我對抾死人骨頭這款代誌真想袂曉，
Guá tuì khioh sí-lâng kut-thâu tsit khuán tāi-tsì tsin siūnn-bē-hiáu,

人死埋入塗跤就好，
lâng sí tâi ji̍p thôo-kha tō hó,

何必著愛閣抾骨？
hô-pit tio̍h-ài koh khioh-kut?

大漢以後請教前輩，
Tuā-hàn í-āu tshíng-kàu tsiân-puè, 

原來祖先唐山過#臺灣#，
guân-lâi tsóo-sian Tn̂g-suann kuè #Tâi-uân#, 

逐家攏是欲來趁錢，
ta̍k-ke lóng sī beh lâi thàn-tsînn, 

錢趁夠額就欲閣轉去。
tsînn thàn kàu-gia̍h tō beh koh tńg--khì.

但是，
Tān-sī, 

總有人不幸死佇#臺灣#，
tsóng ū lâng put-hīng sí tī #Tâi-uân#, 

屍體若欲運轉去#唐山#，
si-thé nā beh ūn tńg-khì #Tn̂g-suann#, 

坐帆船起碼著愛一個月。
tsē phâng-tsûn khí-má tio̍h-ài tsi̍t kò gue̍h.

所以只有就地埋葬，
Sóo-í tsí-ū tsiū tē tâi-tsòng.

經過六年、八年、十年、十二年屍肉爛了才抾骨。
King-kuè la̍k nî, peh nî, tsa̍p nî, tsa̍p-jī nî si-bah nuā liáu tsiah khioh-kut. 

將骨頭裝入去黃金甕內，
Tsiong kut-thâu tsng ji̍p-khì hông-kim-āng-lāi, 

坐船轉去鄉里吉葬。
tsē tsûn tńg-khì hiunn-lí kiat-tsòng. 

初來#臺灣#的前兩、三代人攏有這種的思想。
Tshoo lâi #Tâi-uân# ê tsîng nn̄g, sann tāi lâng lóng ū tsit tsióng ê su-sióng. 

這个風俗經過三、四百年流傳到今，
Tsit ê hong-sio̍k king-kuè sann, sì-pah nî liû-thuân kàu-tann, 

就是咱#臺灣人#抾骨風俗的由來。
tō sī lán #Tâi-uân-lâng# khioh-kut hong-sio̍k ê iû-lâi.

