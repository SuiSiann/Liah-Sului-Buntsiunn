555 康軒第五冊

第一課 八月十五
Tē-it khò Peh-gue̍h tsa̍p-gōo

八月十五是中秋， 
Peh-gue̍h tsa̍p-gōo sī Tiong-tshiu, 

食月餅佮文旦柚， 
tsia̍h gue̍h-piánn kah bûn-tàn-iū, 

歡歡喜喜賞月娘。
huann-huann-hí-hí siúnn gue̍h-niû.

我想欲坐太空船， 
Guá siūnn-beh tsē thài-khong-tsûn,

去月娘遐過中秋， 
khì gue̍h-niû hia kuè Tiong-tshiu, 

快快樂樂看地球。
khuài-khuài-lo̍k-lo̍k khuànn tē-kiû.

第二課 竹田嬰
Tē-jī khò Tik-tshân-enn

竹田嬰，真趣味，
Tik-tshân-enn, tsin tshù-bī, 

竹仔片插竹仔枝， 
tik-á-phìnn tshah tik-á-ki, 

雙手一撚飛上天， 
siang-tshiú tsi̍t lián pue tsiūnn thinn, 

親像一隻直升機。
tshin-tshiūnn tsi̍t tsiah ti̍t-sing-ki.

飛過來閣飛過去， 
Pue kuè-lâi koh pue kuè-khì, 

慢慢停佇樹仔邊。
bān-bān thîng tī tshiū-á pinn.

第三課 鳥鼠欲搬厝
Tē-sann khò Niáu-tshí beh puann-tshù

鳥鼠鳥鼠欲搬厝， 
Niáu-tshí niáu-tshí beh puann-tshù, 

朋友講欲送家具。
pîng-iú kóng beh sàng ka-kū.

椅桌眠床我攏有， 
Í-toh bîn-tshn̂g guá lóng ū, 

嘛有衫櫥佮冊櫥， 
mā ū sann-tû kah tsheh-tû, 

會當用甲久久久。
ē-tàng iōng kah kú-kú-kú.

若欲送就送麵龜， 
nā beh sàng tō sàng mī-ku, 

咱來食予飽嘟嘟。
lán lâi tsia̍h hōo pá-tū-tū.

第四課 人客來
Tē-sì khò Lâng-kheh lâi

人客來，笑咪咪，
Lâng-kheh lâi, tshiò-bî-bî,

恁來客廳坐膨椅， 
lín lâi kheh-thiann tsē phòng-í, 

我去灶跤捀果子，
guá khì tsàu-kha phâng kué-tsí,

做陣開講看電視， 
tsò-tīn khai-káng khuànn tiān-sī, 

閣來冊房行跳棋， 
koh lâi tsheh-pâng kiânn thiàu-kî, 

逐家耍甲真歡喜。
ta̍k-ke sńg kah tsin huann-hí.

第五課 車
Tē-gōo khò Tshia

街仔路，全全車，
Ke-á-lōo, tsuân-tsuân tshia, 

兩輪的機車、跤踏車， 
nn̄g lián ê ki-tshia, kha-ta̍h-tshia, 

四輪的轎車、計程仔。
sì lián ê kiau-tshia, kè-thîng-á.

若是無人載閣袂曉騎， 
Nā-sī bô lâng tsài koh bē-hiáu khiâ, 

乖乖仔用步輦，慢慢仔行。
kuai-kuai-á iōng pōo-lián, bān-bān-á kiânn.

