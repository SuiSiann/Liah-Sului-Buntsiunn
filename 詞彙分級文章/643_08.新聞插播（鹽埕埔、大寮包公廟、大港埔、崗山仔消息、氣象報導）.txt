643 08.新聞插播（鹽埕埔、大寮包公廟、大港埔、崗山仔消息、氣象報導）

新聞插播（鹽埕埔、大寮包公廟、大港埔、崗山仔消息、氣象報導）
Sin-bûn tshah-pòo (Iâm-tiânn-poo, Tuā-liâu Pau-kong-biō, Tāi-káng-poo, Kang-suann-á siau-sit, khì-siōng pò-tō)




新聞插播，
Sin-bûn tshah-pòo, 

本台特派記者恆春仔獨家採訪，
pún tâi ti̍k-phài kì-tsiá Hîng-tshun-á to̍k-ka tshái-hóng, 

烏白來消息。
oo-pe̍h-lâi siau-sit.




鹽埕埔消息。
Iâm-tiânn-poo siau-sit.

佇咧五福路痛苦咖啡專賣店，
Tī-leh Ngóo-hok-lōo Thòng-khóo ka-pi tsuan-bē-tiàm, 

佇昨昏下晡呢，
tī tsa-hng e-poo --neh, 

發生一件員工報復的事件。
huat-sing tsi̍t kiānn uân-kang pò-ho̍k ê sū-kiānn. 

痛苦咖啡專賣店的頭家阿奇呢，
Thòng-khóo ka-pi tsuan-bē-tiàm ê thâu-ke A-kî --neh, 

因為員工大箍的工作無認真，
in-uī uân-kang Tuā-khoo--ê kang-tsok bô līn-tsin, 

所以罵了大箍的半點外鐘久，
sóo-í mē liáu Tuā-khoo--ê puànn tiám guā tsing kú, 

大箍懷恨在心，
Tuā-khoo huâi hīn tsāi sim, 

所以用惡毒的手段來進行報復，
sóo-í iōng ok-to̍k ê tshiú-tuānn lâi tsìn-hîng pò-ho̍k, 

所謂惡毒的手段呢，
sóo-uī ok-to̍k ê tshiú-tuānn --neh, 

就是將阿奇欲啉的咖啡呢，
tō sī tsiong A-kî beh lim ê ka-pi --neh, 

呸了三喙的喙瀾，
phuì liáu sann tshuì ê tshuì-nuā, 

兼挖一塊鼻屎入去，
kiam óo tsi̍t tè phīnn-sái ji̍p--khì, 

此事由咱目擊者呢，
tshú sū iû lán bo̍k-kik-tsiá --neh, 

痛苦咖啡專賣店的會計阿順仔提供，
Thòng-khóo ka-pi tsuan-bē-tiàm ê huē-kè A-sūn-á thê-kiong, 

非常感謝。
hui-siông kám-siā.




大寮包公廟消息。
Tuā-liâu Pau-kong-biō siau-sit. 

蹛佇咧大寮包公廟的少年家斌仔呢，
Tuà tī-leh Tuā-liâu Pau-kong-biō ê siàu-liân-ke Pin-á --neh, 

佇今仔日騎著#oo-tóo-bái#欲飄撇的時陣呢，
tī kin-á-ji̍t khiâ tio̍h #oo-tóo-bái# beh phiau-phiat ê sî-tsūn --neh, 

不幸來跋倒，
put-hīng lâi pua̍h-tó, 

致使著喙齒斷去，
tì-sú tio̍h tshuì-khí tn̄g--khì, 

鼻仔𢯾去，
phīnn-á mooh--khì, 

跤手摖傷，
kha-tshiú tshè-siong, 

少年家斌仔呢欲向咱聽眾朋友奉勸一句話：
siàu-liân-ke Pin-á --neh beh hiòng lán thiann-tsiòng pîng-iú hōng-khǹg tsi̍t kù uē: 

「騎車請戴安全帽，
“Khiâ tshia tshiánn tì an-tsuân-bō, 

千萬毋通嫌囉嗦，
tshian-bān m̄-thang hiâm lo-so, 

若是一時失差錯，
nā-sī tsi̍t-sî sit tsha-tshò, 

想欲反悔性命無。」
siūnn-beh huán-hué sènn-miā bô.”




蹛佇咧Tsing-ing區駛計程車的#ùn-tsiàng#阿松哥仔呢，
Tuà tī-leh Tsing-ing-khu sái khè-thîng-tshia ê #ùn-tsiàng# A-siông-ko-á --neh, 

透早發現著，
thàu-tsá huat-hiān tio̍h, 

伊的車去予人#「刮刮樂」#，
i ê tshia khì hōo lâng #“刮刮樂”#, 

阿松哥仔呢非常的受氣，
A-siông-ko-á --neh hui-siông ê siū-khì, 

根據阿松哥仔表示呢，
kin-kì A-siông-ko-á piáu-sī --neh, 

伊講#刮刮樂#呢，
i kóng #刮刮樂# --neh, 

干焦#刮#一爿爾爾，
kan-na #刮# tsi̍t pîng niā-niā, 

另外一爿無共#刮#，
līng-guā tsi̍t pîng bô kā #刮#, 

所以感覺無夠齊勻，
sóo-í kám-kak bô-kàu tsiâu-ûn, 

請#刮刮樂#人士呢成全一下，
tshiánn #刮刮樂# jîn-sū --neh sîng-tsuân --tsi̍t-ē, 

聯絡電話是#1234567#。
liân-lo̍k tiān-uē sī #1234567#.




大港埔消息。
Tāi-káng-poo siau-sit. 

蹛佇咧大港埔開𥴊仔店的#小中#呢，
Tuà tī-leh Tāi-káng-poo khui kám-á-tiàm ê #小中# --neh, 

昨昏共恆春仔講伊過期的泡麵佮過期的罐頭呢，
tsa-hng kā Hîng-tshun-á kóng i kuè-kî ê phàu-mī kah kuè-kî ê kuàn-thâu --neh, 

全部欲來大俗賣，
tsuân-pōo beh lâi tuā sio̍k-bē, 

希望欠用的人士、貪俗的顧客趕緊來買，
hi-bāng khiàm iōng ê jîn-sū, tham sio̍k ê kòo-kheh kuánn-kín lâi bé,

機會難逢、把握良機。
ki-huē lân hông, pá-ak liông-ki.




崗山仔消息。
Kang-suann-á siau-sit. 

結婚將近半年的春桃仔佮瘦猴仔呢，
Kiat-hun tsiong-kīn puànn nî ê Tshun-thô-á kah Sán-kâu-á --neh, 

佇今仔中晝發佈了一个新聞，
tī kin-á tiong-tàu huat-pòo liáu tsi̍t ê sin-bûn, 

就是春桃仔有身囉，
tō sī Tshun-thô-á ū-sin --looh, 

瘦猴in老爸矮仔財十分的歡喜，
Sán-kâu in lāu-pē É-á-tsâi tsa̍p-hun ê huann-hí, 

特別辦了五塊桌請厝邊頭尾、親情朋友，
ti̍k-pia̍t pān liáu gōo tè toh tshiánn tshù-pinn-thâu-bué, tshin-tsiânn pîng-iú, 

歡迎呢有心呢、啊欲慶祝的聽眾朋友，
huan-gîng --neh ū-sim --neh, ah beh khìng-tsiok ê thiann-tsiòng pîng-iú, 

會當做伙來鬥鬧熱。
ē-tàng tsò-hué lâi tàu-lāu-jia̍t. 

地址佇咧崗山仔大條路細條巷3號。
Tē-tsí tī-leh Kang-suann-á Tuā-tiâu-lōo sè-tiâu-hāng 3 hō.




氣象報導。
Khì-siōng pò-tō. 

根據番薯氣象台指出呢，
Kin-kì Han-tsî khì-siōng-tâi tsí-tshut --neh, 

因為這幾工下港囡仔的腹肚無啥爽快，
in-uī tsit kuí kang ē-káng gín-á ê pak-tóo bô siánn sóng-khuài, 

所以呢全省下晡有可能會落雷陣雨，
sóo-í --neh tsuân-síng e-poo ū khó-lîng ē lo̍h luî-tsūn-hōo, 

這个情形呢會持續到這个下港囡仔腹肚無啥爽快的症頭好去，
tsit ê tsîng-hîng --neh ē tshî-sio̍k kàu tsit ê ē-káng gín-á pak-tóo bô siánn sóng-khuài ê tsìng-thâu hó--khì, 

才會慢慢仔改善。
tsiah ē bān-bān-á kái-siān. 

沿海方面，
Iân-hái hong-bīn, 

本台錄音工程師阿家呢，
pún tâi lo̍k-im kang-tîng-su A-ka --neh, 

感冒、拍咳啾，
kám-mōo, phah-kha-tshiùnn, 

所以造成了風力七級至九級，
sóo-í tsō-sîng liáu hong-li̍k tshit kip tsì káu kip, 

大湧到猛湧，
tuā-íng kàu bíng-íng, 

海上作業船隻請注意。
hái-siōng tsok-gia̍p tsûn-tsiah tshiánn tsù-ì.




以上是咱番薯之聲本部獨家所提供，
Í-siōng sī lán Han-tsî-tsi-siann pún pōo to̍k-ka sóo thê-kiong, 

由本台特派記者恆春仔為恁採訪烏白來新聞，
iû pún tâi ti̍k-phài kì-tsiá Hîng-tshun-á uī lín tshái-hóng oo-pe̍h-lâi sin-bûn, 

多謝收聽。
to-siā siu-thiann.

