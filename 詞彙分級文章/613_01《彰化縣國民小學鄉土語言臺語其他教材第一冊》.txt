613 01《彰化縣國民小學鄉土語言臺語其他教材第一冊》

第一課 去讀冊
Tē-it khò Khì tha̍k-tsheh

歡歡喜喜讀冊去，行路愛細膩，
Huann-huann-hí-hí tha̍k-tsheh khì, kiânn-lōo ài sè-jī, 




紅燈著愛停，青燈才過去，
âng-ting tio̍h-ài thîng, tshenn-ting tsiah kuè--khì, 




跤步輕鬆倚正爿，
kha-pōo khin-sang uá tsiànn-pîng,   




毋通亂傱耍無停，
m̄-thang luān tsông sńg bô thîng,




行路著正經，行路著正經。
kiânn-lōo tio̍h tsìng-king, kiânn-lōo tio̍h tsìng-king.   




第二課 來寫字
Tē-jī khò Lâi siá-jī

來寫字，來寫字，
Lâi siá-jī, lâi siá-jī,




準備簿仔佮鉛筆，
tsún-pī phōo-á kah iân-pit,




坐予正，寫予媠， 
tsē hōo tsiànn, siá hōo suí,




毋通凊彩烏白畫。
m̄-thang tshìn-tshái oo-pe̍h uē.




第三課 食飯歌
Tē-sann khò Tsia̍h-pn̄g kua

我欲食飯，我欲食飯，腹肚枵，腹肚枵；
Guá beh tsia̍h-pn̄g, guá beh tsia̍h-pn̄g, pak-tóo iau, pak-tóo iau; 




（一）雞肉、豬肉好食，青菜、豆腐好食，
(It) Ke-bah, ti-bah hó-tsia̍h, tshenn-tshài, tāu-hū hó-tsia̍h,   




（二）牛奶、包仔好食，豆奶、饅頭好食，
(Jī) Gû-ling, pau-á hó-tsia̍h, tāu-ling, bán-thô hó-tsia̍h,   




（三）雞卵、鴨卵好食，魚仔、蝦仔好食，
(Sann) Ke-nn̄g, ah-nn̄g hó-tsia̍h, hî-á, hê-á hó-tsia̍h,   




真好食，真好食
tsin hó-tsia̍h, tsin hó-tsia̍h  




第四課 牛奶好滋味
Tē-sì khò Gû-ling hó tsu-bī

牛奶牛奶，真正好滋味，
Gû-ling gû-ling, tsin-tsiànn hó tsu-bī,




真正好啉，芳芳閣甜甜，
tsin-tsiànn hó-lim, phang-phang koh tinn-tinn,




我愛啉牛奶，我真愛啉,
guá ài lim gû-ling, guá tsin ài lim,




牛奶營養，我真佮意。
gû-ling îng-ióng, guá tsin kah-ì.




第五課 真古錐真幼秀
Tē-gōo khò Tsin kóo-tsui tsin iù-siù

真正古錐，有影真古錐，
Tsin-tsiànn kóo-tsui, ū-iánn tsin kóo-tsui,




遐爾美麗，實在有影媠，
hiah-nī bí-lē, si̍t-tsāi ū-iánn suí,




真正幼秀，實在真正幼秀，
tsin-tsiànn iù-siù, si̍t-tsāi tsin-tsiànn iù-siù,




實在有影幼秀，有影真古錐。
si̍t-tsāi ū-iánn iù-siù, ū-iánn tsin kóo-tsui.




第六課 跳舞 kuāinn-kuāinn-kuāinn
Tē-la̍k khò Thiàu-bú kuāinn-kuāinn-kuāinn

相招來跳舞，跳舞流汗真歡喜，
Sio-tsio lâi thiàu-bú, thiàu-bú lâu-kuānn tsin huann-hí,   




逐家相招鬥陣，
ta̍k-ke sio-tsio tàu-tīn,




搖來搖去  kuāinn-kuāinn-kuāinn，
iô lâi iô khì kuāinn-kuāinn-kuāinn, 




一、兩、三、四、五、六、七、八，
tsi̍t, nn̄g, sann, sì, gōo, la̍k, tshit, peh,




跳舞有影真趣味。
thiàu-bú ū-iánn tsin tshù-bī.




第七課  放風吹
Tē-tshit khò Pàng hong-tshue

放風吹，放風吹，來去外口面，
Pàng hong-tshue, pàng hong-tshue, lâi-khì guā-kháu-bīn, 


  

放起去，放起去，飛去天頂去，
pàng --khí-khì, pàng --khí-khì, pue khì thinn-tíng khì,




真歡喜，真歡喜，索仔煞斷去，
tsin huann-hí, tsin huann-hí, soh-á suah tn̄g--khì,    


   

飛起去，飛起去，飛甲無看見，
pue --khí-khì, pue --khí-khì, pue kah bô khuànn--kìnn,




真趣味，真趣味，風吹予風吹去。
tsin tshù-bī, tsin tshù-bī, hong-tshue hōo hong tshue--khì.




第八課  土狗仔囝
Tē-peh khò Thóo-káu-á kiánn

阮兜有一隻土狗仔囝，伊實在真趣味，
Guán tau ū tsi̍t tsiah thóo-káu-á kiánn, i si̍t-tsāi tsin tshù-bī,




真正好耍，真正活潑，實在真古錐，
tsin-tsiànn hó-sńg, tsin-tsiànn hua̍t-phuat, si̍t-tsāi tsin kóo-tsui,


 

有一擺伊偷走出去，毋知影通轉來，
ū tsi̍t pái i thau-tsáu --tshut-khì, m̄ tsai-iánn thang tńg--lâi,  




害阮揣甲緊張閣煩惱，予人真受氣。
hāi guán tshuē kah kín-tiunn koh huân-ló, hōo lâng tsin siū-khì.    




第九課  阿不倒
Tē-káu khò A-put-tó

阿不倒，真古錐，矮鼓矮鼓，
A-put-tó, tsin kóo-tsui, é-kóo é-kóo,




兩撇短喙鬚，
nn̄g phiat té tshuì-tshiu,




搖過來，搖過去，
iô --kuè-lâi, iô --kuè-khì,   




笑伊槌槌，伊攏袂受氣。
tshiò i thuî-thuî, i lóng bē siū-khì.

