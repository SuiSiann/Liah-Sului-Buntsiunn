792 著緊通過〈國家語言發展法〉

著緊通過〈#國家語言發展法#〉
Tio̍h kín thong-kuè “#Kok-ka gí-giân huat-tián-huat#”

是按怎欲揀這篇：
Sī-án-tsuánn beh kíng tsit phinn: 

#臺灣#一向欠缺全面規劃、
#Tâi-uân# it-hiòng khiàm-khueh tsuân-bīn kui-uē, 

多元視野的語言文化政策，
to-guân sī-iá ê gí-giân bûn-huà tsìng-tshik, 

#文化部#今年積極咧進行的
#Bûn-huà-pōo# kin-nî tsik-ki̍k teh tsìn-hîng ê 

〈#國家語言發展法#〉立法工程，
“#Kok-ka gí-giân huat-tián-huat#” li̍p-huat kang-tîng, 

對受「#國語#政策」影響致使
tuì siū “#kok-gí# tsìng-tshik” íng-hióng tì-sú 

面臨傳承危機的
biān-lîm thuân-sîng guî-ki ê 

#臺灣#本土各#族語#來講，
#Tâi-uân# pún-thóo kok #tso̍k-gí# lâi kóng, 

是真重要的改革；
sī tsin tiōng-iàu ê kái-kik; 

這篇文欲共咱講通過這个
Tsit phinn bûn beh kā lán kóng thong-kuè tsit ê 

法案的迫切性佮必要性。
huat-àn ê pik-tshiat-sìng kap pit-iàu-sìng.

#臺灣#經歷#中華民國#「#國語#政策」的影響，
#Tâi-uân# king-li̍k #Tiong-huâ-bîn-kok# “#kok-gí# tsìng-tshik” ê íng-hióng, 

造成#臺灣#本土的#原住民族#各#族語#、
tsō-sîng #Tâi-uân# pún-thóo ê #guân-tsū-bîn-tso̍k# kok #tso̍k-gí#, 

#臺灣客語#（#頭家話#）佮#臺語#面臨
#Tâi-uân Kheh-gí# (#Thèu-kâ-fa#) kah #Tâi-gí# biān-lîm 

語言流失的危機。
gí-giân lîu-sit ê guî-ki. 

今，#文化部#總算有良心咧
Tann, #Bûn-huà-pōo# tsóng sǹg ū liông-sim teh 

擬〈#國家語言發展法#〉的草案，
gí “#Kok-ka gí-giân huat-tián-huat#” ê tshó-àn, 

閣佇全國辦過#八#場的公聽會。
koh tī tsuân-kok pān-kuè #peh# tîunn ê kong-thiann-huē. 

阮認為當今的新國會應該積極進行
Guán jīn-uî tong-kim ê sin kok-huē ing-kai tsik-ki̍k tsìn-hîng 

〈#國家語言發展法#〉的立法，
“#Kok-ka gí-giân huat-tián-huat#” ê li̍p-huat, 

理由是：
lí-îu sī:

#第一#，#國家語言發展法#符合
#Tē-it#, #kok-ka gí-giân huat-tián-huat# hû-ha̍p 

國際潮流閣有呼應#聯合國#的主張。
kok-tsè tiâu-liû koh ū hoo-ìng #Liân-ha̍p-kok# ê tsú-tiunn. 

佇#1948#年，#聯合國#通過的
Tī #1948# nî, #Liân-ha̍p-kok# thong-kuè ê 

《#世界人權宣言#》#第二#條就講著：
“#Sè-kài jîn-khuân suan-giân#” #tē-jī# tiâu tō kóng--tio̍h: 

「人人有資格享受本宣言
“Lâng-lâng ū tsu-keh hiáng-siū pún suan-giân 

所講一切的權利佮自由，
sóo kóng it-tshè ê khuân-lī kah tsū-iû, 

無分種族、皮膚色、性別、語言、
bô hun tsíng-tso̍k, phuê-hu-sik, sìng-pia̍t, gí-giân, 

宗教、政治抑是其他見解、國籍，
tsong-kàu, tsìng-tī ia̍h-sī kî-thann kiàn-kái, kok-tsi̍k, 

或者是社會出身、財產、出世
hi̍k-tsiá sī siā-huē tshut-sin, tsâi-sán, tshut-sì 

抑是其他身份等任何區別。」
ia̍h-sī kî-thann sin-hūn tíng jīm-hô khu-pia̍t.” 

為著落實人權宣言，
Uī-tio̍h lo̍k-si̍t jîn-khuân suan-giân, 

#聯合國#佇#1966#年閣制定通過
#Liân-ha̍p-kok# tī #1966# nî koh tsè-tīng thong-kuè 

《#公民權利佮政治權利國際公約#》和
“#Kong-bîn khuân-lī kap tsìng-tī khuân-lī kok-tsè kong-iok#” hām 

《#經濟、社會佮文化權利國際公約#》。
“#King-tsè, siā-huē kap bûn-huà khuân-lī kok-tsè kong-iok#.” 

國內#立法院#到甲#2009#年#3#月#31#才通過
Kok-lāi #Li̍p-huat-īnn# kàu kah #2009# nî #3# gue̍h #31# tsiah thong-kuè 

這#兩#个公約佮#兩#公約施行法。
tsit #nn̄g# ê kong-iok kah #nn̄g# kong-iok si-hîng-huat. 

#馬英九#嘛以#中華民國#總統的身份
#Má Ing-kiú# mā í #Tiong-huâ-bîn-kok# tsóng-thóng ê sin-hūn 

佇#2009#年#5#月#14#正式簽字
tī #2009# nî #5# gue̍h #14# tsìng-sik tshiam-jī 

批准這#兩#个公約佮施行法。
phue-tsún tsit #nn̄g# ê kong-iok kah si-hîng-huat.

另外，
Līng-guā, 

有數百个非政府組織佮#國際筆會#
ū sòo pah ê hui tsìng-hú tsoo-tsit kap #kok-tsè pit-huē# 

中心的代表#1996#年佇#西班牙#
tiong-sim ê tāi-piáu #1996# nî tī #Se-pan-gâ# 

#Barcelona#召開大會公佈
#Barcelona# tiàu-khui tāi-huē kong-pòo 

《#世界語言權宣言#》。
“#Sè-kài gí-giân-khuân suan-giân#.” 

這个語言權宣言閣較詳細規範
Tsit ê gí-giân-khuân suan-giân koh-khah siông-sè kui-huān 

佮主張族群母語的基本權益應該受著保障。
kah tsú-tiunn tso̍k-kûn bú-gí ê ki-pún khuân-ik ing-kai sīu-tio̍h pó-tsiong. 

譬喻講，
Phì-jū kóng, 

#第二十七#條：
#tē-jī-tsa̍p-tshit#  tiâu: 

「所有語言社群攏有資格教育伊的成員，
“Sóo-ū gí-giân siā-kûn lóng ū tsu-keh kàu-io̍k i ê sîng-uân, 

予 in會當得著佮家己文化傳統相關的語言的智識，
hōo in ē-tàng tit-tio̍h kap ka-tī bûn-huà thuân-thóng siong-kuan ê gí-giân ê tì-sik, 

像講捌成做in社區慣勢用語的文學佮聖言。」
tshīunn kóng bat tsiânn-tsò in siā-khu kuàn-sì iōng-gí ê bûn-ha̍k kah sìng-giân.” 

#第二十九#條：
#Tē-jī-tsa̍p-káu# tiâu: 

「人人攏有資格用家己徛起彼區域的
“Lâng-lâng lóng ū tsu-keh īng ka-tī khiā-khí hit khu-hi̍k ê 

特定通行語言來接受教育。」
ti̍k-tīng thong-hîng gí-giân lâi tsiap-siū kàu-io̍k.”

為著符合各國保護弱勢族群語言佮文化的潮流，
Uī-tio̍h hû-ha̍p kok-kok pó-hōo jio̍k-sè tso̍k-kûn gí-giân kap bûn-huà ê tiâu-liû, 

#聯合國##教科文組織#佇#1999#年閣公佈逐年
#Liân-ha̍p-kok# #kàu-kho-bûn tsoo-tsit# tī #1999# nî koh kong-pòo ta̍k-nî 

#2#月#21#是「#國際母語日#」，
#2# gue̍h #21# sī “#Kok-tsè bú-gí-ji̍t#”, 

閣對#2000#年開始實施。
koh tuì #2000# nî khai-sí si̍t-si. 

另外，
Līng-guā, 

佇#2001#年閣再公佈一份《#世界文化多樣性宣言#》，
tī #2001# nî koh-tsài kong-pòo tsi̍t hūn “#Sè-kài bûn-huà to-iūnn-sìng suan-giân#”, 

呼籲世界各國愛重視維護語言文化多樣性的重要。
hoo-io̍k sè-kài kok-kok ài tiōng-sī î-hōo gí-giân bûn-huà to-iūnn-sìng ê tiōng-iàu. 

《#世界文化多樣性宣言#》#第五#條內容講著，
“#Sè-kài bûn-huà to-iūnn-sìng suan-giân#” #tē-gōo# tiâu luē-iông kóng--tio̍h, 

「所以，逐个人攏應該會當用in選擇的語言，
“Sóo-í, ta̍k ê lâng lóng ing-kai ē-tàng īng in suán-ti̍k ê gí-giân, 

特別是用家己的母語來表達家己的思想，
ti̍k-pia̍t sī īng ka-tī ê bú-gí lâi piáu-ta̍t ka-tī ê su-sióng, 

進行創作和傳播家己的作品」
tsìn-hîng tshòng-tsok hām thuân-pòo ka-tī ê tsok-phín”

#第六#條講著：
#Tē-la̍k# tiâu kóng--tio̍h: 

「言論自由、傳播媒體的多元化、語言多元化、
“Giân-lūn tsū-iû, thuân-pòo muî-thé ê to-guân-huà, gí-giân to-guân-huà, 

平等享有各種藝術表現形式、科學和技術智識，
pîng-tíng hiáng-iú kok-tsióng gē-su̍t piáu-hiān hîng-sik, kho-ha̍k hām ki-su̍t tì-sik, 

包含數位智識，
pau-hâm sòo-uī tì-sik, 

以及所有文化攏有利用表達
í-ki̍p sóo-ū bûn-huà lóng ū lī-iōng piáu-ta̍t 

佮傳播手段的機會等，
kah thuân-pòo tshiú-tuānn ê ki-huē tíng, 

攏是文化多樣性的可靠保證。」
lóng sī bûn-huà to-iūnn-sìng ê khó-khò pó-tsìng.” 

#第九#條：
#Tē káu# tiâu: 

「每#一#个國家攏應該用遵守in的國際義務做前提，
“Muí #tsi̍t# ê kok-ka lóng ing-kai īng tsun-siú in ê kok-tsè gī-bū tsò tsiân-thê, 

去制定in本國的文化政策，
khì tsè-tīng in pún-kok ê bûn-huà tsìng-tshik, 

siāng時採取in認為上適合的行動方法，
siāng-sî tshái-tshú in jīn-uî siōng sik-ha̍p ê hîng-tōng hong-huat, 

毋管是佇行動共支持抑是制定必要的規章制度，
m̄-kuán sī tī hîng-tōng kā tsi-tshî ia̍h-sī tsè-tīng pit-iàu ê kui-tsiong tsè-tōo, 

攏愛實施這个政策。」
lóng ài si̍t-si tsit ê tsìng-tshik.”

#聯合國##教科文組織#佇#2003#年閣通過
#Liân-ha̍p-kok# #kàu-kho-bûn tsoo-tsit# tī #2003# nî koh thong-kuè 

《#保護非物質文化遺產公約#》，
“#Pó-hōo hui bu̍t-tsit bûn-huà uî-sán kong-iok#”, 

追求文化多樣性佮持續對人類創造力的尊重。
tui-kiû bûn-huà to-iūnn-sìng kap tshî-sio̍k tuì jîn-luī tshòng-tsō-li̍k ê tsun-tiōng. 

這个公約對 #2006#年開始有效。
Tsit ê kong-iok tuì #2006# nî khai-sí ū-hāu. 

#臺灣#本土語言佮in的文字
#Tâi-uân# pún-thóo gí-giân kap in ê bûn-jī 

（像講#新港文#、#白話字#等）完全符合這个公約
(tshīunn kóng #Sin-káng-bûn#, #Pe̍h-uē-jī# tíng) uân-tsuân hû-ha̍p tsit ê kong-iok 

對「無形文化遺產」的定義，
tuì “bû-hîng bûn-huà uî-sán” ê tīng-gī, 

攏是應當受著保護佮發展的文化資產。
lóng sī ìng-tong sīu-tio̍h pó-hōo kap huat-tián ê bûn-huà tsu-sán.

#第二#，
#Tē-jī#, 

國家語言發展法符合轉型正義，
kok-ka gí-giân huat-tián-huat hû-ha̍p tsuán-hîng tsìng-gī, 

予#臺灣#本土語言佮文化得著生存發展的機會。
hōo #Tâi-uân# pún-thóo gí-giân kap bûn-huà tit-tio̍h sing-tsûn huat-tián ê ki-huē. 

#中華民國#統治的#臺灣#，
#Tiong-huâ-bîn-kok# thóng-tī ê #Tâi-uân#, 

所實施的是獨尊#華語#的單語政策。
sóo si̍t-si --ê sī to̍k tsun #Huâ-gí# ê tan-gí tsìng-tshik. 

#華語#（或者叫做#漢語#）佇
#Huâ-gí# (hi̍k-tsiá kiò-tsò #àn-gí#) tī 

#中華人民共和國#是官方語言，
#Tiong-huâ jîn-bîn kiōng-hô-kok# sī kuann-hong gí-giân, 

有#13#億人口佮中央政府的支持，
ū #13# ik jîn-kháu kap tiong-iong tsìng-hú ê tsi-tshî, 

無可能對地球消失。
bô khó-lîng tuì tē-kiû siau-sit. 

毋過，#臺灣##原住民族#、#客語族#
M̄-koh, #Tâi-uân# #guân-tsū-bîn-tso̍k#, #Kheh-gí-tso̍k#

佮#臺語#族群的語文
kah #Tâi-gí# tso̍k-kûn ê gí-bûn 

是殖民主義的受害者，
sī si̍t-bîn tsú-gī ê sīu-hāi-tsiá, 

若無國家級的醫療救護，
nā-bô kok-ka-kip ê i-liâu kiù-hōo, 

恐驚比北極熊較早送入太平間。
khióng-kiann pí Pak-ki̍k-hîm khah tsá sàng-ji̍p thài-pîng-king. 

所擺阮大聲呼籲新國會
Sóo-pái guán tuā-siann hoo-io̍k sin kok-huē 

愛即時制定#國家語言發展法#，
ài tsik-sî tsè-tīng #kok-ka gí-giân huat-tián-huat#, 

通保障#臺灣#本土語文的生存發展！
thang pó-tsiong #Tâi-uân# pún-thóo gí-bûn ê sing-tsûn huat-tián!

