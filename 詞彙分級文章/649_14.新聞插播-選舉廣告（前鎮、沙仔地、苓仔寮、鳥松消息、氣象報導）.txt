649 14.新聞插播-選舉廣告（前鎮、沙仔地、苓仔寮、鳥松消息、氣象報導）

新聞插播─選舉廣告（前鎮沙仔地、苓仔寮、鳥松消息、氣象報導）
Sin-bûn tshah-pòo─ suán-kí kóng-kò (Tsiân-tìn Sua-á-tē, Lîng-á-liâu, Tsiáu-tshîng siau-sit, khì-siōng pò-tō)




新聞插播，
Sin-bûn tshah-pòo, 

本台特派記者恆春仔獨家採訪烏白來消息。
pún tâi ti̍k-phài kì-tsiá Hîng-tshun--á to̍k-ka tshái-hóng oo-pe̍h-lâi siau-sit.




前鎮沙仔地消息。
Tsiân-tìn Sua-á-tē siau-sit. 

蹛佇咧前鎮沙仔地的阿義仔咧，
Tuà tī-leh Tsiân-tìn Sua-á-tē ê A-gī-á --leh, 

佇這个禮拜去郊外𨑨迌的時陣，
tī tsit ê lé-pài khì kau-guā tshit-thô ê sî-tsūn, 

損失了兩百萬。
sún-sit liáu nn̄g pah bān. 

根據阿義仔共恆春仔講呢，
Kin-kì A-gī-á kā Hîng-tshun-á kóng --neh, 

伊這斗去𨑨迌，
i tsit táu khì tshit-thô, 

特別投不止仔兩百萬的旅遊平安險，
ti̍k-pia̍t tâu put-tsí-á nn̄g-pah-bān ê lú-iû pîng-an-hiám, 

想袂到呢竟然會平安倒轉來，
siūnn bē kàu --neh kìng-jiân ē pîng-an tò-tńg-lâi, 

白白減趁兩百萬，
pe̍h-pe̍h kiám thàn nn̄g-pah-bān, 

十分的懊惱，
tsa̍p-hun ê àu-náu, 

特別向恆春仔提供了這个新聞。
ti̍k-pia̍t hiòng Hîng-tshun-á thê-kiong liáu tsit ê sin-bûn.




苓仔寮消息。
Lîng-á-liâu siau-sit. 

苓仔寮舉辦著第十屆的唱歌比賽，
Lîng-á-liâu kí-pān tio̍h tē-tsa̍p kài ê tshiùnn-kua pí-sài, 

今年猶原是一句歌王明憲仔提著冠軍。
kin-nî iu-guân sī tsi̍t kù kua-ông Bîng-hiàn-á the̍h-tio̍h kuan-kun. 

根據裁判呢提供予恆春仔這个消息講明憲仔佇第一屆唱歌比賽唱了一句佮伊睏破三領蓆，
Kin-kì tshâi-phuànn --neh thê-kiong hōo Hîng-tshun-á tsit ê siau-sit kóng Bîng-hiàn-á tī tē-it kài tshiùnn-kua pí-sài tshiùnn-liáu tsi̍t kù kah i khùn phuà sann niá tshio̍h, 

掠伊的心肝掠袂著，
lia̍h i ê sim-kuann lia̍h bē tio̍h, 

所有的#アンプ#、喇叭攏顫害了了去，
sóo-ū ê #アンプ#, lá-pah lóng tsùn hāi liáu-liáu khì, 

為著機械設備以及著附近百姓安全呢，
uī-tio̍h ki-hāi siat-pī í-ki̍p tio̍h hù-kīn peh-sènn an-tsuân --neh, 

日後只要明憲仔一報名，
li̍t-āu tsí-iàu Bîng-hiàn-á tsi̍t pò-miâ, 

隨發音就著獎牌。
suî huat-im tiō tio̍h tsióng-pâi. 

佇遮恆春仔恭喜著明憲仔得著歌手比賽的冠軍。
Tī tsia Hîng-tshun-á kiong-hí tio̍h Bîng-hiàn-á tik-tio̍h kua-tshiú pí-sài ê kuan-kun.




苓仔寮消息。
Lîng-á-liâu siau-sit. 

蹛佇咧苓仔寮的阿嬌仔呢，
Tuà tī-leh Lîng-á-liâu ê A-kiau--á --neh, 

佇昨昏中晝騎#oo-tóo-bái#去跋倒去傷著手骨，
tī tsa-hng tiong-tàu khiâ #oo-tóo-bái# khì pua̍h-tó khì siong-tio̍h tshiú-kut, 

阿嬌仔真正歡喜共恆春仔講，
A-kiau-á tsin-tsiànn huann-hí kā Hîng-tshun-á kóng, 

這斗傷著手骨乎，
tsit táu siong-tio̍h tshiú-kut --honnh, 

上少歇欲幾若個月，
siōng tsió hioh beh kuí-nā kò gue̍h, 

按呢來，
án-ne lâi, 

伊就毋免做工課囉！
i tiō m̄-bián tsuè khang-khuè --looh! 

厝內所有大大細細的代誌呢，
Tshù-lāi sóo-ū tuā-tuā-sè-sè ê tāi-tsì --neh, 

攏由in翁來包辦，
lóng iû in ang lâi pau-pān, 

伊閣講乎，
i koh kóng --honnh, 

in翁若做無合伊的意呢，
in ang nā tsò bô ha̍h i ê ì --neh, 

伊欲殘殘仔共歇一冬仔，
i beh tshân-tshân-á kā hioh tsi̍t-tang-á,

予in翁做予夠氣，
hōo in ang tsò hōo kàu-khuì, 

予伊知影查某人佇厝內做家事呢嘛是真辛苦的。
hōo i tsai-iánn tsa-bóo-lâng tī tshù-lāi tsò ka-sū --neh mā sī tsin sin-khóo --ê.




鳥松消息。
Tsiáu-tshîng siau-sit. 

鳥松出身的歌壇新秀檳榔#阿妹#呢，
Tsiáu-tshîng tshut-sin ê kua-tuânn sin-siù Pun-nn̂g #阿妹# --neh, 

出了一塊新臺語專輯「愛著你的跤頭趺」希望呢聽眾朋友會當去交關購買，
tshut-liáu tsi̍t tè sin Tâi-gí tsuan-tsi̍p “Ài-tio̍h lí ê kha-thâu-u” hi-bāng --neh thiann-tsiòng pîng-iú ē-tàng khì kau-kuan kòo-bé, 

並且批評指教。
pīng-tshiánn phue-phîng tsí-kàu. 

佇遮呢恆春仔祝福著檳榔#阿妹#這塊「愛著你的跤頭趺」會當大賣，
Tī tsia --neh Hîng-tshun--á tsiok-hok tio̍h Pun-nn̂g #阿妹# tsit tè “Ài-tio̍h lí ê kha-thâu-u” ē-tàng tuā-bē, 

咱祝福伊。
lán tsiok-hok --i .




氣象報導。
Khì-siōng pò-tō. 

建國之音廣播電台錄音工程師阿志仔呢佮in女朋友冤家，
Kiàn-kok tsi im kóng-pòo tiān-tâi lo̍k-im kang-tîng-su A-tsì-á --neh kah in lú-pîng-iú uan-ke, 

造成了這幾工會霆雷公兼落雨。
tsō-sîng liáu tsit kuí kang ē tân-luî-kong kiam lo̍h-hōo. 

這个情形呢，
Tsit ê tsîng-hîng --neh, 

會持續甲阿志仔佮in女朋友和好呢才會慢慢仔改善。
ē tshî-sio̍k kah A-tsì--á kah in lú-pîng-iú hô-hó --neh tsiah ē bān-bān-á kái-siān. 

所以欲出門的聽眾朋友呢，
Sóo-í beh tshut-mn̂g ê thiann-tsiòng pîng-iú --neh, 

毋通袂記紮雨幔，
m̄-thang bē-kì tsah hōo-mua, 

雨傘喔！
hōo-suànn --ooh!




以上是咱建國之音廣播電台本部獨家所提供，
Í-siōng sī lán Kiàn-kok tsi im kóng-pòo tiān-tâi pún pōo to̍k-ka sóo thê-kiong, 

由本台特派記者恆春仔為你採訪烏白來新聞，
iû pún tâi ti̍k-phài kì-tsiá Hîng-tshun-á uī lí tshái-hóng oo-pe̍h-lâi sin-bûn, 

多謝收聽。
to-siā siu-thiann.

