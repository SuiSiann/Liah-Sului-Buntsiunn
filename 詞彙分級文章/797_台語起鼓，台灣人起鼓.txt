797 台語起鼓，台灣人起鼓

台語起鼓，台灣人起鼓
Tâi-gí khí-kóo, Tâi-uân-lâng khí-kóo




是按怎欲揀這篇：
Sī-án-tsuánn beh kíng tsit phinn: 

若佇廟埕看過外台戲，
nā tī biō-tiânn khuànn-kuè guā-tâi-hì, 

就知一下起鼓，
tō tsai tsi̍t-ē khí-kóo, 

好戲就欲開始lioh。
hó hì tō beh khai-sí --lioh.  

經過社會變遷，
King-kuè Siā-huē piàn-tshian, 

傳統戲劇離咱的生活愈來愈遠，
thuân-thóng hì-kio̍k lī lán ê sing-ua̍h jú lâi jú hn̄g, 

這背後語言文化的牽連，
tse puē-āu gí-giân bûn-huà ê khan-liân, 

煞嘛予咱放袂記。
suah mā hōo lán pàng bē-kì. 

屬佇阿爸的日子裡，
Sio̍k tī a-pah ê ji̍t-tsí--lí, 

除了使用新詞，
tû-liáu sú-iōng sin-sû, 

咱嘛會使共爸母話「起鼓」抾轉來用。
lán mā ē-sái kā pē-bú-uē “khí-kóo” khioh tńg--lâi iōng.




民報欲開台語專欄，
Bîn-pò beh khui Tâi-gí tsuan-nuâ, 

我受人指定，
guá siū lâng tsí-tīng, 

嘛愛鬥寫鬥贊力。
mā ài tàu siá tàu tsān-la̍t. 

好啦，
Hó --lah, 

恢復台語是我的本業，
khue-ho̍k Tâi-gí sī guá ê pún-gia̍p, 

較按怎嘛愛共允落來，
khah án-tsuánn mā ài kā ín --lo̍h-lâi, 

這篇算是我的頭一篇，
tsit phinn sǹg-sī guá ê thâu tsi̍t phinn, 

會使講是起鼓文章，
ē-sái kóng sī khí-kóo bûn-tsiong, 

按呢我就對「起鼓」講起，
án-ne guá tō tuì “khí-kóo” kóng-khí, 

牽山絆林，
khan-suann phuānn-nâ, 

講到八百字為止。
kóng kàu peh pah jī uî-tsí.




起鼓，
Khí-kóo, 

就是戲欲搬進前的一段鬧熱，
tō sī hì beh puann tsìn-tsîng ê tsi̍t tuānn lāu-jia̍t, 

招人客緊來看，
tsio lâng-kheh kín lâi khuànn, 

閣會共你唌講：「先來先看，慢來看一半。」
koh ē kā lí siânn kóng: “Sing lâi sing khuànn, bān lâi khuànn tsi̍t-puànn.”  

起鼓猶有別種的講法，
Khí-kóo iáu ū pa̍t tsióng ê kóng-huat, 

譬如講起譴鼓，
phì-jû kóng khí-khiàn-kóo, 

起譴。
khí-khiàn. 

譴就是一種的儀式，
Khiàn tō sī tsi̍t tsióng ê gî-sik, 

嘛叫做譴損，
mā kiò-tsò khiàn-sńg, 

親像搬大戲進前的扮仙，
tshin-tshiūnn puann tuā-hì tsìn-tsîng ê pān-sian, 

搬傀儡戲進前的傀儡嗹，
puann ka-lé-hì tsìn-tsîng ê ka-lé-lian, 

攏是譴損，
lóng sī khiàn-sńg, 

起譴鼓。
khí-khiàn-kóo. 

現此時咱干焦會曉『揭開序曲』、『拉開序幕』，
Hiān-tshú-sî lán kan-na ē-hiáu ‘揭開序曲’, ‘拉開序幕’, 

其實，
kî-si̍t, 

這个時陣咱的用詞是整鼓、霆鼓、嚷鼓，
tsit ê sî-tsūn lán ê iōng-sû sī tsíng-kóo, tân-kóo, jióng-kóo, 

因為咱台語予人禁太久矣，
in-uī lán Tâi-gí hōo lâng kìm thài kú --ah, 

「七十年無餾，peh上樹」，
“tshit-tsa̍p nî bô liū, peh tsiūnn tshiū”, 

才會去半路認老爸。
tsiah ē khì puànn-lōo jīn lāu-pē.




啊咱生活中有啥物鼓呢？
Ah lán sing-ua̍h tiong ū siánn-mih kóo --neh? 

三歲囡仔咧哭，
Sann huè gín-á teh khàu, 

咱若共搖鼓搖振動，
lán nā kā iô-kóo iô tín-tāng, 

伊聽著鼓聲，
i thiann-tio̍h kóo-siann, 

即時好玄恬落來，
tsik-sî hònn-hiân tiām --lo̍h-lâi, 

這確實是騙囡仔的好物，
tse khak-si̍t sī phiàn gín-á ê hó-mi̍h, 

因為伊有柄，
in-uī i ū pènn, 

嘛有人叫伊搖鼓。
mā ū lâng kiò i iô-kóo. 

另外，
Līng-guā, 

伊的聲音是玲玲瑯瑯，
i ê siann-im sī lin-lin long-long, 

才會另外叫做玲瑯鼓。
tsiah ē līng-guā kiò-tsò lin-long-kóo. 

這予我想起五十年前的一款小生理，
Tse hōo guá siūnn-khí gōo-tsa̍p nî tsîng ê tsi̍t khuán sió sing-lí, 

有人擔兩跤柴箱仔，
ū lâng tann nn̄g kha tshâ-siunn-á, 

內面貯「花粉鏡，鉸刀尺」這款輕爽的查某人物，
lāi-bīn té “hue-hún-kiànn, ka-to-tshioh” tsit khuán khin-sńg ê tsa-bóo-lâng mi̍h, 

各庄頭去搖玲瑯鼓喝賣，
kok tsng-thâu khì iô lin-long-kóo huah-bē, 

這就是「喝玲瑯，賣雜細」的雜細販仔。
tse tō sī “huah lin-long, bē tsa̍p-sè” ê tsa̍p-sè huàn-á.




咱看歌仔戲攏是看生看旦有媠無？
Lán khuànn kua-á-hì lóng sī khuànn sing khuànn tuànn ū suí --bô? 

煞無去注意著後場的鑼鼓師，
Suah bô khì tsù-ì-tio̍h āu-tiûnn ê lô-kóo-sai, 

伊掌管著戲劇進行的緊慢，
i tsióng-kuán-tio̍h hì-kio̍k tsìn-hîng ê kín-bān, 

歌仔調變化攏是伊咧提頭，
kua-á-tiāu piàn-huà lóng sī i teh thê-thâu, 

若親像西洋樂團的指揮仝款。
ná tshin-tshiūnn se-iûnn ga̍k-thuân ê tsí-hui kāng-khuán.  

伊所用的彼粒鼓叫做煏鼓，
I sóo īng ê hit lia̍p kóo kiò-tsò piak-kóo, 

拍鼓彼兩枝棍仔叫做鼓箸、鼓柄，
phah kóo hit nn̄g ki kùn-á kiò-tsò kóo-tī, kóo-pènn, 

劇情緊快的時，
kio̍k-tsîng kín-khuài ê sî, 

伊會共兩枝鼓箸拍甲入霧去，
i ē kā nn̄g ki kóo-tī phah kah ji̍p-bū--khì, 

咱講「走敢若飛咧」，
lán kóng “tsáu kánn-ná pue --leh”, 

嘛會講「走甲兩枝跤若煏鼓箸咧」，
mā ē kóng “tsáu kah nn̄g ki kha ná piak-kóo-tī --leh”, 

可見伊的緊快。
khó-kiàn i ê kín-khuài.  

啊拍斷人的講話就會講拍斷鼓柄；
Ah phah-tn̄g lâng ê kóng-uē tō ē kóng phah-tn̄g kóo-pènn; 

鼓柄斷折，
kóo-pènn tn̄g-tsi̍h, 

戲就搬袂落去，
hì tō puann bē lo̍h--khì, 

免弄矣，
bián lāng --ah, 

可見鑼鼓師的重要。
khó-kiàn lô-kóo-sai ê tiōng-iàu. 

下擺咱看歌仔戲的時陣，
Ē-pái lán khuànn kua-á-hì ê sî-tsūn, 

除了看生看旦，
tû-liáu khuànn sing khuànn tuànn, 

咱嘛愛共鑼鼓師加眼幾下，
lán mā ài kā lô-kóo-sai ke gán --kuí ē, 

表示咱的尊存。
piáu-sī lán ê tsun-tshûn.




閣來講顧更這項頭路，
Koh lâi kóng kòo-kenn tsit hāng thâu-lōo, 

顧更是暗時七點到早時五點，
kòo-kenn sī àm-sî tshit tiám kàu tsá-sî gōo tiám, 

伊的家私有更鑼、更嘓、更鼓。
i ê ke-si ū kenn-lô, kenn-ko̍k, kenn-kóo. 

拍鑼是起更時叫咱注意火燭，
Phah lô sī khí-kenn-sî kiò lán tsù-ì hué-tsik, 

早早安眠，
tsá-tsá an-bîn, 

嘓是柴角，
ko̍k sī tshâ-kak, 

拍嘓予人知影這馬是幾更，
phah ko̍k hōo lâng tsai-iánn tsit-má sī kuí kenn, 

算是霆時鐘的意思。
sǹg-sī tân sî-tsing ê ì-sù. 

早起時五點，
Tsá-khí-sî gōo tiám, 

擂鼓落更，
luî kóo lo̍h-kenn, 

叫人起床，
kiò lâng khí-tshn̂g, 

咱歌仔戲抑是七字仔定定聽著「五更落淚天漸光」，
lán kua-á-hì ia̍h-sī tshit-jī-á tiānn-tiānn thiann-tio̍h “gōo-kenn lo̍h-luī thinn tsiām kng”, 

抑是「五更落雷天漸光」，
ia̍h-sī “gōo-kenn lo̍h-luî thinn tsiām kng”, 

我一直想袂曉，
guá it-ti̍t siūnn bē-hiáu, 

透早流目屎是啥物症頭？
thàu-tsá lâu ba̍k-sái sī siánn-mih tsìng-thâu? 

透早落雷是毋是欲反攻大陸？
Thàu-tsá lo̍h luî sī m̄ sī beh huán-kong Tāi-lio̍k? 

淚是第七調，
Luī sī tē-tshit tiāu, 

雷是第五調，
luî sī tē-gōo tiāu, 

經過幾年的撨摵，
king-kuè kuí nî ê tshiâu-tshi̍k, 

才知影是另外一字「擂」，
tsiah tsai-iánn sī līng-guā tsi̍t jī “luī”, 

猶原第七調，
iû-guân tē-tshit tiāu, 

擂鼓就是摃鼓的意思。
luī-kóo tō sī kòng-kóo ê ì-sù. 

大廟若有大官來，
Tuā-biō nā ū tuā-kuann lâi, 

就會敲鐘擂鼓來迎接，
tō ē khà tsing luī kóo lâi gîng-tsiap, 

按呢真合軀，
án-ne tsin ha̍h-su, 

真倚意，
tsin uá-ì, 

落擂就是擂「落更鼓」。
lo̍h-luī tō sī luī “lo̍h-kenn-kóo”.




字數超過，
Jī-sòo tshiau-kuè, 

到遮煞鼓，
kàu tsia suah kóo, 

若欲閣聽鼓就等後回。
nā beh koh thiann kóo tō tán āu-huê.

