726 迎接第二个人生

這陣咱#臺灣人#的平均歲壽是倚#八十#歲，
Tsit-tsūn lán #Tâi-uân-lâng# ê pîng-kin huè-siū sī uá #peh-tsa̍p# huè, 

而且根據統計資料，
jî-tshiánn kin-kì thóng-kè tsu-liāu, 

活到#九十#歲的人嘛愈來愈濟，
ua̍h kàu #káu-tsa̍p# huè ê lâng mā jú lâi jú tsē, 

所擺好好仔寶惜咱人生的上尾仔站，
sóo-pái hó-hó-á pó-sioh lán jîn-sing ê siōng bué-á tsām, 

是足重要的工課。
sī tsiok tiōng-iàu ê khang-khuè. 

俗語講：
Sio̍k-gí kóng: 

「好額毋值得會食，
“Hó-gia̍h m̄ ta̍t-tit ē tsia̍h, 

好命毋值得勇健。」
hó-miā m̄ ta̍t-tit ióng-kiānn.” 

歡喜長歲壽，
Huann-hí tn̂g-huè-siū, 

愛會走會跳，
ài ē tsáu ē thiàu, 

老康健閣兼快樂，
lāu-khong-kiān koh kiam khuài-lo̍k, 

按呢活咧毋才有意義。
án-ne ua̍h --leh m̄-tsiah ū ì-gī. 

毋通食飽閒仙仙，
M̄-thang tsia̍h-pá îng-sian-sian, 

無欲揣穡頭做，
bô beh tshuē sit-thâu tsò, 

規工屈佇電視頭前，
kui kang khut tī tiān-sī thâu-tsîng, 

遙控器揤來揤去，
iâu-khòng-khì tshi̍h lâi tshi̍h khì, 

按呢真緊就會袂振袂動，
án-ne tsin kín tō ē bē-tín-bē-tāng, 

頭殼嘛會愈來愈退化，
thâu-khak mā ē jú lâi jú thè-huà, 

時到規組是會害了了。
sî kàu kui tsoo sī ē hāi-liáu-liáu. 

較早若講著講食老，
Khah-tsá nā kóng-tio̍h kóng tsia̍h-lāu, 

真濟人就認為老就是無路用、
tsin tsē lâng tō jīn-uî lāu tō sī bô-lōo-īng, 

就是等死，
tō sī tán sí, 

所擺有人供體講食老有#三#䆀：
sóo-pái ū lâng king-thé kóng tsia̍h-lāu ū #sann# bái: 

「哈唏流目屎、
“Hah-hì lâu ba̍k-sái, 

放尿厚尿滓、
pàng jiō kāu jiō-tái, 

放屁兼滲屎。」
pàng-phuì kiam siàm-sái.” 

閣有閣有，
Koh ū koh ū, 

這馬另外#一#種講法是：
tsit-má līng-guā #tsi̍t# tsiòng kóng-huat sī: 

「老大人徛咧無元氣，
“Lāu-tuā-lâng khiā --leh bô guân-khì, 

坐咧就哈唏，
tsē --leh tō hah-hì, 

倒咧睏袂去，
tò --leh khùn bē khì, 

串講講過去，
tshuàn-kóng kóng kuè-khì, 

隨講隨袂記。」
suî kóng suî bē-kì.” 

我認為這攏是過去農業社會對老人的印象，
Guá jīn-uî tse lóng sī kuè-khì lông-gia̍p siā-huē tuì lāu-lâng ê ìn-siōng, 

認為老人佇各方面的機能退化、
jīn-uî lāu-lâng tī kok hong-bīn ê ki-lîng thè-huà, 

代謝閣䆀，
tāi-siā koh bái, 

表現出來的反應。
piáu-hiān tshut-lâi ê huán-ìng. 

毋過你若對照現此時，
M̄-koh lí nā tuì-tsiàu hiān-tshú-sî, 

大多數攏是無正確的。
tuā-to-sòo lóng sī bô tsìng-khak --ê. 

你共看，
Lí kā khuànn, 

走馬拉松的，
tsáu ma-lá-sóng --ê, 

長壽組的人是愈來愈濟。
tn̂g-siū tsoo ê lâng sī jú lâi jú tsē. 

啊參加騎oo-tóo-bái環島的「不老騎士」，
Ah tsham-ka khiâ oo-tóo-bái khuân-tó ê “Put ló khî-sū” ,

齊齊攏是超過#八十#歲的老大人。
tsiâu-tsiâu lóng sī tshiau-kuè #peh-tsa̍p# huè ê lāu-tuā-lâng. 

這證明啥物？
Tse tsìng-bîng siánn-mih? 

古早講:
Kóo-tsá kóng: 

「人生#七十#古來稀」，
“Jîn-sing #tshit-tsa̍p# kóo lâi hi”, 

這馬愛共改做「人生#七十#才開始」。
tsit-má ài kā kái-tsò “Jîn-sing #tshit-tsa̍p# tsiah khai-sí.” 

所以協助佮輔導企業，
Sóo-í hia̍p-tsōo kah hú-tō khì-gia̍p, 

發展銀髮族的醫學、
huat-tián gîn-huat-tso̍k ê i-ha̍k, 

藥品、
io̍h-phín, 

美容、
bí-iông, 

保健佮安養等等的事業，
pó-kiān kah an-ióng tíng-tíng ê sū-gia̍p, 

予濟濟的老大人活甲足勇健，
hōo tsē-tsē ê lāu-tuā-lâng ua̍h kah tsiok ióng-kiānn, 

活甲足快樂，
ua̍h kah tsiok khuài-lo̍k, 

活甲足有尊嚴的，
ua̍h kah tsiok ū tsun-giâm --ê, 

這是咱的政府愛趕緊去進行的國家政策。
tse sī lán ê tsìng-hú ài kuánn-kín khì tsìn-hîng ê kok-ka tsìng-tshik. 

而且配合退休年齡延後，
Jî-tshiánn phuè-ha̍p thè-hiu nî-lîng iân-āu, 

愛好好仔利用in寶貴的人生經驗佮生活智慧，
ài hó-hó-á lī-iōng in pó-kuì ê jîn-sing king-giām kah sing-ua̍h tì-huī, 

鼓勵in閣再進修、
kóo-lē in koh-tsài tsìn-siu, 

閣再學習，
koh-tsài ha̍k-si̍p, 

完成終身學習的理想。
uân-sîng tsiong-sin ha̍k-si̍p ê lí-sióng.  

往過人講：
Íng-kuè lâng kóng: 

「食老毋認老」是歹話，
“Tsia̍h-lāu m̄ jīn lāu” sī pháinn-uē,

毋過這个時代無仝囉！
m̄-koh tsit ê sî-tāi bô-kāng --looh! 

食老是無需要認老的。
Tsia̍h-lāu sī bô su-iàu jīn lāu --ê. 

#趙慕鶴#老先生今年#一百#空#六#歲，
#Tiō Bōo-ho̍h# lāu sian-sinn kin-nî #tsi̍t-pah# khòng #la̍k# huè, 

伊#八十七#歲才去讀大學，
i #peh-tsa̍p-tshit# huè tsiah khì tha̍k tāi-ha̍k, 

#九十八#歲讀碩士，
#káu-tsa̍p-peh# huè tha̍k si̍k-sū, 

這馬閣準備欲考#中文系#的博士班呢。
tsit-má koh tsún-pī beh khó #Tiong-bûn-hē# ê phok-sū pan --neh. 

這是伊的「第二个人生」，
Tse sī i ê “tē-jī ê jîn-sing”, 

奢颺的程度敢會輸前半世人？
tshia-iānn ê thîng-tōo kám ē su tsîng puànn-sì-lâng? 

毋免等「後世人」才欲提博士啦！
M̄-bián tán “āu-sì-lâng” tsiah beh the̍h phok-sū --lah! 

這世人就共kha̋n-jio̍h起來！
Tsit-sì-lâng tō kā khán-jio̍h --khí-lâi!

