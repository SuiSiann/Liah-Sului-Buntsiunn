780 臺北縣國民小學本土語言教學補充教材閩南語【學生讀本5】

來去踅菜市 
Lâi-khì se̍h tshài-tshī

來喔來喔來去踅菜市
Lâi --ooh lâi --ooh lâi-khì se̍h tshài-tshī

感受人情味順紲學#臺語#
Kám-siū jîn-tsîng-bī sūn-suà o̍h #Tâi-gí#

咱欲買啥物
Lán beh bé siánn-mih

你欲買#一#尾鱸魚
Lí beh bé #tsi̍t# bué lôo-hî

我欲買#兩#斤番薯
Guá beh bé #nn̄g# kin han-tsî

伊欲買#四#兩蝦卑
I beh bé #sì# niú hê-pi

踅菜市踅菜市
Se̍h tshài-tshī se̍h tshài-tshī

感受正港的#臺灣味#
Kám-siū tsiànn-káng ê #Tâi-uân-bī#

參觀博物館 
Tsham-kuan phok-bu̍t-kuán

博物館闊閬閬
Phok-bu̍t-kuán khuah-lòng-lòng

毋通四界烏白傱
M̄-thang sì-kè oo-pe̍h tsông

照地圖綴咧行
Tsiàu tē-tôo tuè leh kiânn

注意安全頭一件
Tsù-ì an-tsuân thâu tsi̍t kiānn

詳細看斟酌聽
Siông-sè khuànn tsim-tsiok thiann

聽看老師咧講啥
Thiann khuànn lāu-su leh kóng siánn

守規矩莫大聲
Siú kui-kí mài tuā-siann

認真學習得人疼
Jīn-tsin ha̍k-si̍p tit-lâng-thiànn

五彩的季節 
Ngóo-tshái ê kuì-tseh

秋風吹啊秋風吹
Tshiu hong tshue --ah tshiu hong tshue

大自然欲開選美會
Tāi-tsū-jiân beh khui suán-bí-huē

苦楝舅穿黃裙紅膨紗
Khóo-līng kū tshīng n̂g kûn âng phòng-se

菅芒用膨粉抹喙䫌
Kuann-bâng iōng phòng-hún buah tshuì-phué

楓仔樹的紅洋裝隨風飛
Png-á-tshiū ê âng iûnn-tsong suî hong pue

閣有愛鬥鬧熱的菊仔花
Koh ū ài tàu-lāu-jia̍t ê kiok-á-hue

秋風吹啊秋風吹	
Tshiu hong tshue --ah tshiu hong tshue

到底冠軍是佗一个	
Tàu-té kuan-kun sī tó tsi̍t ê

冬節 	
Tang-tseh

冬節親像小過年	
Tang-tseh tshin-tshiūnn sió kuè-nî

逐家鬥陣來挲圓	
Ta̍k-ke tàu-tīn lâi so înn

粿粞捏做囡仔物	
Kué-tshè lia̍p-tsò gín-á-mi̍h

有牛有狗閣有豬	
Ū gû ū káu koh ū ti

圓仔有鹹嘛有甜	
Înn-á ū kiâm mā ū tinn

欲食千萬著細膩	
Beh tsia̍h tshian-bān tio̍h sè-jī

敬神明拜祖先	
Kìng sîn-bîng pài tsóo-sian

保庇平安閣順序	
Pó-pì pîng-an koh sūn-sī

粿粞捏做囡仔物	
Kué-tshè lia̍p tsò gín-á-mi̍h

有牛有狗閣有豬	
Ū gû ū káu koh ū ti

圓仔有鹹嘛有甜	
Înn-á ū kiâm mā ū tinn

欲食千萬著細膩	
Beh tsia̍h tshian-bān tio̍h sè-jī

敬神明拜祖先	
Kìng sîn-bîng pài tsóo-sian

保庇平安閣順序	
Pó-pì pîng-an koh sūn-sī

蹛佗位	
Tuà tó-uī

阮兜倚山邊	
Guán tau uá suann-pinn

空氣真好景色媠	
Khong-khì tsin hó kíng-sik suí

恁兜佇海墘	
Lín tau tī hái-kînn

地形奇巧魚上鮮	
Tē-hîng kî-khá hî siōng tshinn

In兜蹛都市	
In tau tuà too-tshī

交通利便店仔滿滿是	
Kau-thong lī-piān tiàm-á muá-muá sī

毋管倚山近海蹛都市	
M̄-kuán uá suann kīn hái tuà too-tshī

生活快樂無地比	
Sing-ua̍h khuài-lo̍k bô tè pí

菜擔仔 	
Tshài-tànn-á

來來來逐家來	
Lâi lâi lâi ta̍k-ke lâi

有魚有肉有青菜	
Ū hî ū bah ū tshenn-tshài

雞卵果子佮豆腐	
Ke-nn̄g kué-tsí kah tāu-hū

欲挃啥物攏總有	
Beh ti̍h siánn-mih lóng-tsóng ū

#五#箍#十#箍賣予你	
#Gōo# khoo #tsa̍p# khoo bē hōo --lí

逐家買甲真歡喜	
Ta̍k-ke bé kah tsin huann-hí

阿婆挖芋仔	
A-pô óo ōo-á

阿婆挖芋仔	
A-pô óo ōo-á

溪邊洗芋仔	
Khe-pinn sé ōo-á

溪水濁濁濁	
Khe-tsuí lô-lô-lô

阿婆摸攏無
A-pô bong lóng bô

