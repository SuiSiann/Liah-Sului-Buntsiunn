888 坐飛行機

第一擺坐飛行機，
Tē-it pái tsē hue-lîng-ki, 

是考牢師專欲去臺南複試的時，
sī khó tiâu su-tsuan beh khì Tâi-lâm ho̍k-tshì ê sî, 

雖然經過四十外冬，
sui-jiân king-kuè sì-tsa̍p-guā tang,

到今想起來猶親像佇目睭前仝款。
kàu-tann siūnn --khí-lâi iáu tshin-tshiūnn tī ba̍k-tsiu tsîng kāng-khuán.




彼陣馬公到臺南干焦中華航空公司咧飛爾爾。
Hit-tsūn Má-king kàu Tâi-lâm kan-na Tiong-huâ Hâng-khong kong-si teh pue niā-niā. 

一下上飛行機，
Tsi̍t-ē tsiūnn hue-lîng-ki, 

看著空中小姐穿改良式的旗袍，
khuànn-tio̍h khong-tiong-sió-tsiá tshīng kái-liông-sik ê kî-phâu, 

笑甲像一蕊燦爛的花蕊，
tshiò kah tshiūnn tsi̍t luí tshàn-lān ê hue-luí, 

干焦看著𪜶美麗的笑容，
kan-na khuànn-tio̍h in bí-lē ê tshiò-iông, 

就予我這个庄跤倯看甲目睭強欲挩窗，
tō hōo guá tsit ê tsng-kha-sông khuànn kah ba̍k-tsiu kiōng-beh thuah-thang, 

毋過結一个安全帶煞予我舞規晡。
m̄-koh kat tsi̍t ê an-tsuân-tuà suah hōo guá bú kui-poo. 

當𪜶咧紹介飛行的時愛注意的代誌，
Tng in teh siāu-kài hui-hîng ê sî ài tsù-ì ê tāi-tsì, 

我是比上課閣較認真。
guá sī pí siōng-khò koh-khah jīn-tsin.




飛行機欲起飛矣，
Hue-lîng-ki beh khí-pue--ah, 

慢慢走出跑道，
bān-bān tsáu tshut pháu-tō, 

然後就加速，
jiân-āu tō ka-sok, 

愈走是愈緊，
jú tsáu sī jú kín, 

佇你無張持的時陣就飛上天頂，
tī lí bô-tiunn-tî ê sî-tsūn tō pue tsiūnn thinn-tíng, 

心肝頭嘛像綴咧飛懸仝款。
sim-kuann-thâu mā tshiūnn tuè--leh pue kuân kāng-khuán. 

窗仔外的厝宅、田園愈來愈細；
Thang-á guā ê tshù-the̍h、tshân-hn̂g jú lâi jú sè; 

海面上的水紋，
Hái-bīn siōng ê tsuí-bûn, 

予日頭炤甲金sih-sih。
hōo ji̍t-thâu tshiō kah kim-sih-sih. 

愈飛愈懸，
Jú pue jú kuân, 

青青青的天色是透明又閣清氣；
tshinn-tshinn-tshinn ê thinn-sik sī thàu-bîng iū-koh tshing-khì;

一蕊一蕊的雲軟pháng-pháng；
Tsi̍t-luí-tsi̍t-luí ê hûn-nńg pháng-pháng;

遠遠的雲尪，
Hn̄g-hn̄g ê hûn-ang, 

一bok一bok，
tsi̍t-bok-tsi̍t-bok, 

遐敢是神仙的世界咧？
hia kám sī sîn-sian ê sè-kài --leh?

當規个心神綴咧戇想的時，
Tng kui-ê sim-sîn tuè --leh gōng-siūnn ê sî, 

空中小姐送一塊雞卵糕佮一枝霜糕來，
khong-tiong-sió-tsiá sàng tsi̍t tè ke-nn̄g-ko kah tsi̍t ki sng-ko lâi, 

這款幼秀的點心，
tsit khuán iù-siù ê tiám-sim, 

毋但媠範閣好食甲，
m̄-nā suí-pān koh hó-tsia̍h kah, 

予我食甲喙箍sannh-sannh舐！
hōo guá tsia̍h kah tshuì-khoo sannh-sannh tsīnn!




第一擺的航程，
Tē-it pái ê hâng-tîng, 

予我歡喜閣激動，
hōo guá huann-hí koh kik-tōng, 

坐飛行機原來是遮爾仔四序佮歡喜的代誌。
tsē hue-lîng-ki guân-lâi sī tsiah-nī-á sù-sī kah huann-hí ê tāi-tsì.




教冊了後，
Kà-tsheh liáu-āu, 

因為工課的關係，
in-uī khang-khuè ê kuan-hē, 

就真捷坐飛行機。
tō tsin tsia̍p tsē hue-lîng-ki. 

雖然也定定拄著歹天氣，
Sui-jiân iā tiānn-tiānn tú-tio̍h pháinn-thinn-khì, 

規隻飛行機是kho̍k-kho̍k搟，
kui-tsiah hue-lîng-ki sī kho̍k-kho̍k-hián, 

坐甲咇咇掣，
tsē kah phi̍h-phi̍h-tshuah, 

毋過猶是真方便。
m̄-koh iáu sī tsin hong-piān. 

早起出門，
tsá-khí tshut-mn̂g, 

下晡就隨到厝，
ē-poo tō suî kàu tshù, 

遮爾仔方便的交通，
tsiah-nī-á hong-piān ê kau-thong, 

予我感覺真幸福。
hōo guá kám-kak tsin hīng-hok.




1986年華航過年的加班機，
1986 nî huâ-hâng kuè-nî ê ka-pan-ki, 

自松山機場飛往馬公機場的途中，
tsū Siông-san ki-tiûnn pue óng Má-king ki-tiûnn ê tôo tiong, 

因為機械故障煞栽落佇吉貝嶼附近的海域。
in-uī ki-hāi kòo-tsiong suah tsai lo̍h tī Ka-puà-sū hù-kīn ê hái-hi̍k. 

「飛機失事」這款代誌，
“Pue-ki sit-sū” tsit khuán tāi-tsì, 

予逐家真驚惶，
hōo ta̍k-ke tsin kiann-hiânn, 

原來坐飛行機是有遮爾仔大的風險。
guân-lâi tsē hue-lîng-ki sī ū tsiah-nī-á tuā ê hong-hiám.

後來若是坐飛行機，
Āu--lâi nā sī tsē hue-lîng-ki, 

心肝內攏一直唸「阿彌陀佛」。
sim-kuann lāi lóng it-ti̍t liām “Oo-mí-tôo-hu̍t”. 

到甲平安降落，
Kàu kah pîng-an kàng-lo̍h, 

心肝才回落，
sim-kuann tsiah huê lo̍h, 

自我安慰唸一聲『safe』。
tsū-ngóo-an-uì liām tsi̍t siann『safe』.

有手機了後，
Ū tshiú-ki liáu-āu, 

隨落飛行機就隨敲電話報平安，
suî lo̍h hue-lîng-ki tō suî khà tiān-uē pò pîng-an, 

成做是逐家的工課。
tsiânn-tsò sī ta̍k-ke ê khang-khuè.




對飛機造成的事故，
Tuì pue-ki tsō-sîng ê sū-kòo, 

上予我心疼的是2014年復興航空班機，
siōng hōo guá sim-thiànn ê sī 2014 nî Ho̍k-hing Hâng-khong pan-ki, 

自高雄飛往馬公所發生的事件，
tsū Ko-hiông pue óng Má-king sóo huat-sing ê sū-kiānn, 

頂頭有我的學生佮𪜶老母，
tíng-thâu ū guá ê ha̍k-sing kah in lāu-bú, 

兩條性命就按呢無去，
nn̄g tiâu sènn-miā tsiū-án-ne bô--khì, 

想著就喉管滇。
siūnn-tio̍h tō âu-kńg-tīnn.




坐飛行機，
Tsē hue-lîng-ki, 

已經是離島對外姑不而將的選擇。
í-king sī lī-tó tuì-guā koo-put-jî-tsiong ê suán-ti̍k. 

毋管按怎，
M̄-kuán án-tsuánn, 

咱攏需要伊，
lán lóng su-iàu i, 

所以逐家祈求的是一路平安的旅程。
sóo-í ta̍k-ke kî-kiû--ê sī tsi̍t-lōo pîng-an ê lú-thîng.

