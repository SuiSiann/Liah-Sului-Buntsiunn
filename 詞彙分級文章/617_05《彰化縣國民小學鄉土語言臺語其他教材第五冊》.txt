617 05《彰化縣國民小學鄉土語言臺語其他教材第五冊》

第一課  紹介家己 
Tē-it khò Siāu-kài ka-kī

我是王大雄
Guá sī Ông Tāi-hiông 




阮兜的人叫我阿雄
Guán tau ê lâng kiò guá A-hiông




今年10歲 真愛講話
Kin-nî 10 huè tsin ài kóng-uē




嘛愛唱歌 嘛愛讀冊
Mā ài tshiùnn-kua mā ài tha̍k-tsheh




欲佮逐家做好朋友
Beh kah ta̍k-ke tsò hó pîng-iú




請逐家多多指教
Tshiánn ta̍k-ke to-to tsí-kàu




第二課  生日 
Tē-jī khò Senn-ji̍t

今仔日是我的生日
Kin-á-ji̍t sī guá ê senn-ji̍t




阿爸送我新手錶
A-pah sàng guá sin tshiú-pió




阿母送我一束花
A-bú sàng guá tsi̍t sok hue




小妹唱歌予我聽
Sió-muē tshiùnn-kua hōo guá thiann




小弟捀雞卵糕予我食
Sió-tī phâng ke-nn̄g-ko hōo guá tsia̍h 




第三課  欲來唸歌喔
Tē-sann khò Beh lâi liām kua --ooh

A a a阿嘉做阿爸；
A a a A-ka tsò a-pah;




i i i阿姨欲飼豬；
i i i a-î beh tshī ti;




u u u看著一隻龜；
u u u khuànn-tio̍h tsi̍t tsiah ku;




e e e鳥仔飛過溪；
e e e tsiáu-á pue kuè khe;




o o o食菜無食臊；
o o o tsia̍h-tshài bô tsia̍h-tsho;




oo oo oo阿姑真大箍；
oo oo oo a-koo tsin tuā-khoo;




a i u e o oo 趣味袂囉嗦；
a i u e o oo tshù-bī bē lo-so;




a i u e o oo臺語真好學。
a i u e o oo Tâi-gí tsin hó o̍h.




第四課 唸謠
Tē-sì khò Liām-iâu

阿佳阿佳做阿爸，歡喜笑哈哈
A-ka A-ka tsò a-pah, huann-hí tshiò-ha-ha




挨挨陣陣去踅街，想欲買碗粿
E-e-tīn-tīn khì se̍h-ke, siūnn-beh bé uánn-kué




伊講阿姨吩咐伊，順紲買麻糍
i kóng a-î huan-hù --i, sūn-suà bé muâ-tsî




烏烏暗暗欲落雨，淋甲澹糊糊 
Oo-oo-àm-àm beh lo̍h-hōo, lâm kah tâm-kôo-kôo




烏烏暗暗欲落雨，淋甲澹糊糊 
oo-oo-àm-àm beh lo̍h-hōo, lâm kah tâm-kôo-kôo




第五課  紅柿
Tē-gōo khò Âng-khī

八月出紅柿，路邊擔仔，果子市，
Peh--gue̍h tshut âng-khī, lōo-pinn-tànn-á, kué-tsí-tshī,




紅柿滿滿是；紅柿紅記記，逐粒𩚨閣甜，
âng-khī muá-muá-sī; âng-khī âng-kì-kì, ta̍k lia̍p khiū koh tinn,




擘紅柿，著細膩，
peh âng-khī, tio̍h sè-jī,   




毋通對頭擘，著愛對尾剺，
m̄ thang uì thâu peh, tio̍h-ài uì bué lì,




一重膜，剺予離，下面的膩瓤上滋味，
tsi̍t tîng mo̍oh, lì hōo lī, ē-bīn ê jī-nn̂g siōng tsu-bī,




𩚨𩚨袂kiap齒。
khiū-khiū bē kiap khí. 




第六課  一个囡仔叫阿寶
Tē-la̍k khò Tsi̍t ê gín-á kiò A-pó

一个囡仔叫阿寶
Tsi̍t ê gín-á kiò A-pó




已經七歲愛人抱
í-king tshit huè ài lâng phō




媽媽抱伊惜惜惜
má-mah phō i sioh sioh sioh




羞羞羞羞   
tshiu tshiu tshiu tshiu




真好笑
tsin hó-tshiò




p ph m b p ph m b
p ph m b p ph m b




第七課 作田人
Tē-tshit khò Tsoh-tshân-lâng

透早著出門 日頭猶未出
Thàu-tsá tio̍h tshut-mn̂g ji̍t-thâu iáu-buē tshut




鋤頭架肩頭 畚箕捎佇手
tî-thâu khuè king-thâu pùn-ki sa tī tshiú




落田就拍拚欲共土地分
lo̍h-tshân tō phah-piànn beh kā thóo-tē pun




下晡兩點半日頭赤焱焱
ē-poo nn̄g tiám puànn ji̍t-thâu tshiah-iānn-iānn




瓜笠遮日影 猶是大粒汗
kue-le̍h jia ji̍t-iánn iáu sī tuā lia̍p kuānn




為著顧三頓 為著晟細囝 
uī-tio̍h kòo-sann-tǹg uī-tio̍h tshiânn sè-kiánn




冬天黃昏時 天氣寒sih-sih
tang-thinn hông-hun sî thinn-khì kuânn-sih-sih




赤跤浸田水 跤骨冷吱吱
tshiah-kha tsìm tshân-tsuí kha-kut líng-ki-ki




為著阮將來 較苦嘛著去
uī-tio̍h guán tsiong-lâi khah khóo mā tio̍h khì




第八課  阿伯錢多多
Tē-peh khò A-peh tsînn to-to

阿伯錢多多
a-peh tsînn to-to




欲來共伊討 
beh lâi kā i thó




no no no no
no no no no




no no no no
no no no no




袂使遮囉嗦
bē-sái tsiah lo-so




t th n l
t th n l




t th n l 
t th n l




阿伯錢多多
a-peh tsînn to-to




袂使共伊討
bē-sái kā i thó




第九課  阿公的時代
Tē-káu khò A-kong ê sî-tāi

想起細漢時，厝裡散phí-phí，
Siūnn-khí sè-hàn sî, tshù--lí sàn-phí-phí,




三頓泔糜飯，攏是番薯簽參一屑仔米，
sann-tǹg ám-muê-pn̄g, lóng sī han-tsî-tshiam tsham tsi̍t-sut-á bí,




配鹹真凊彩，
phuè kiâm tsin tshìn-tshái,




毋是菜脯、鹹醃瓜仔，就是醬筍仔佮菜頭long仔，
m̄ sī tshài-póo, kiâm am-kue-á, tō sī tsiùnn-sún-á kah tshài-thâu-long-á,




無芳味，鹹篤篤；
bô phang-bī, kiâm-tok-tok;  




家己田裡種青菜，出啥食啥，
ka-kī tshân--lí tsìng tshenn-tshài, tshut siánn tsia̍h siánn,




高麗菜、花仔菜，苳蒿、菠薐仔，
ko-lê-tshài, hue-á-tshài, tang-o, pue-lîng-á,




菜豆仔，蕹菜，匏仔、菜瓜，逐項有，
tshài-tāu-á, ìng-tshài, pû-á, tshài-kue, ta̍k hāng ū,




一款菜蔬見食就食成十工， 
tsi̍t khuán tshài-se kiàn tsia̍h tō tsia̍h tsiânn tsa̍p kang,  




無油無芳食了會起𤺪。
bô iû bô phang tsia̍h liáu ē khí siān.  




講起古早味，有人誠趣味，
Kóng-khí kóo-tsá-bī, ū lâng tsiânn tshù-bī,




啊若我是驚甲強欲死。
ah nā guá sī kiann kah kiōng-beh sí.

