806 頁岩石油發展緊  OPEC地位不保

頁岩石油發展緊 #OPEC#地位不保
Ia̍h-gâm tsio̍h-iû huat-tián kín #OPEC# tē-uī put pó




世界石油價數自舊年大落，
Sè-kài tsio̍h-iû kè-siàu tsū kū-nî tuā lo̍h, 

到今起色有限。
kàu-tann khí-sik iú-hān. 

頂期《經濟學人》週刊一篇文章分析講，
Tíng kî “King-tsè ha̍k-jîn” tsiu-khan tsi̍t phinn bûn-tsiong hun-sik kóng, 

以頁岩石油開採的發展快速等等因素看來，
í ia̍h-gâm tsio̍h-iû khai-tshái ê huat-tián khuài-sok tíng-tíng in-sòo khuànn--lâi, 

油價真可能長期維持目前的水準，
iû-kè tsin khó-lîng tn̂g-kî î-tshî bo̍k-tsiân ê tsuí-tsún, 

石油輸出國家組織（OPEC）操控的優勢不再。
tsio̍h-iû su-tshut kok-ka tsoo-tsit (OPEC) tshau-khòng ê iu-sè put-tsài. 




以前，
Í-tsîng, 

若是油價傷低，
nā-sī iû-kè siunn kē, 

#OPEC#會決定減產，
#OPEC# ē kuat-tīng kiám-sán, 

來捒懸價數。
lâi sak kuân kè-siàu.  

毋過舊年11月，
M̄-koh kū-nî 11 gue̍h, 

油價已經當咧落崎，
iû-kè í-king tng-teh lo̍h-kiā, 

in並無按呢做，
in pīng bô án-ne tsò, 

放予繼續落。
pàng hōo kè-sio̍k lo̍h. 

除了國際政治的考慮，
Tû-liáu kok-tsè tsìng-tī ê khó-lī, 

in嘛想欲以家己成本低的優勢，
in mā siūnn-beh í ka-kī sîng-pún kē ê iu-sè, 

共成本懸的美國頁岩油逼出市場。
kā sîng-pún kuân ê Bí-kok ia̍h-gâm-iû pik-tshut tshī-tiûnn.




衝擊確實有，
Tshiong-kik khak-si̍t ū, 

一寡美國頁岩油公司袂堪得價數直直落，
tsi̍t-kuá Bí-kok ia̍h-gâm-iû kong-si bē-kham-tit kè-siàu ti̍t-ti̍t lo̍h, 

煞來破產。
suah lâi phò-sán. 

毋過總體講起來，
M̄-koh tsóng-thé kóng --khí-lâi, 

頁岩油產業比原本想的閣較韌命。
ia̍h-gâm-iû sán-gia̍p pí guân-pún siūnn --ê koh-khah jūn-miā.




上主要原因，
Siōng tsú-iàu guân-in, 

照這篇文章講，
tsiàu tsit phinn bûn-tsiong kóng, 

是技術進步，
sī ki-su̍t tsìn-pōo, 

頁岩油產業的生產力快速提升。
ia̍h-gâm-iû sán-gia̍p ê sing-sán-li̍k khuài-sok thê-sing. 

比論講，
Pí-lūn kóng, 

挖一口井的時間減少一半。
óo tsi̍t kháu tsénn ê sî-kan kiám-tsió tsi̍t-puànn.  

今年投入每一箍美金所生產出來的量，
Kin-nî tâu-ji̍p muí tsi̍t khoo Bí-kim sóo sing-sán --tshut-lâi ê liōng, 

預測會成長65%。
ī-tshik ē sîng-tióng 65%.




佇今年3月的油價低點，
Tī kin-nî 3 gue̍h ê iû-kè kē-tiám, 

西德州中級原油（WTI）捌落到 44箍美金一桶，
se tik-tsiu tiong-kip guân-iû (WTI) bat lak kàu 44 khoo Bí-kim tsi̍t tháng, 

目前轉來60箍左右，
bo̍k-tsiân tńg--lâi 60 khoo tsó-iū, 

大部分的頁岩油公司猶閣趁有錢。
tuā-pōo-hūn ê ia̍h-gâm-iû kong-si iáu-koh thàn ū tsînn.  

文章引用一間顧問公司的講法，
Bûn-tsiong ín-iōng tsi̍t king kòo-būn kong-si ê kóng-huat, 

未來的價數甚至可能形成一个「頁岩帶」，
bī-lâi ê kè-siàu sīm-tsì khó-lîng hîng-sîng tsi̍t ê “ia̍h-gâm-tài”, 

大概是一桶45箍至65箍美金之間。
tāi-khài sī tsi̍t tháng 45 khoo tsì 65 khoo Bí-kim tsi-kan. 

若是價數比這个範圍較低，
Nā-sī kè-siàu pí tsit ê huān-uî khah kē, 

頁岩石油業者會減產；較懸，in會增產。
ia̍h-gâm tsio̍h-iû gia̍p-tsiá ē kiám-sán; khah kuân, in ē tsing-sán. 

若按呢，
Nā án-ne, 

價數就會時常維持佇這个範圍。
kè-siàu tō ē sî-siông î-tshî tī tsit ê huān-uî.  




也就是講，
Iā tō sī kóng, 

用增產減產來影響世界油價，
īng tsing-sán kiám-sán lâi íng-hióng sè-kài iû-kè, 

這个關鍵角色，
tsit ê kuan-kiān kak-sik, 

一向以來是#OPEC#咧扮演，
it-hiòng í-lâi sī #OPEC# teh pān-ián, 

未來可能就是美國的頁岩油公司，
bī-lâi khó-lîng tō sī Bí-kok ê ia̍h-gâm-iû kong-si, 

in不管是產量的提升，
in put-kuán sī sán-liōng ê thê-sing, 

抑是成本的降低，
ia̍h-sī sîng-pún ê kàng-kē, 

攏猶閣真有空間。
lóng iáu-koh tsin ū khong-kan.




文章落尾講，
Bûn-tsiong lo̍h-bué kóng, 

二位數的油價，
jī-uī-sòo ê iû-kè, 

可能會成為「新常態」，
khó-lîng ē sîng-uî “sin siông-thài”, 

除非是爆發重大衝突，
tû-hui sī po̍k-huat tiōng-tāi tshiong-tu̍t, 

使世界上大的一寡油田停止供應，
sú sè-kài siōng tuā ê tsi̍t-kuá iû-tshân thîng-tsí kiong-ìng, 

抑是需求雄雄衝懸。
ia̍h-sī su-kiû hiông-hiông tshìng kuân.  

另外一方面，
Līng-guā tsi̍t hong-bīn, 

再生能源佮天然氣也咧降價。
tsài-sing lîng-guân kah thian-jiân-khì iā teh kàng-kè.

看來，
Khuànn--lâi, 

一个由#OPEC#主導的時代，
tsi̍t ê iû #OPEC# tsú-tō ê sî-tāi, 

應該是袂閣轉來矣。
ing-kai sī bē koh tńg--lâi --ah.

