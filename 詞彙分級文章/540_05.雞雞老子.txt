540 05.雞雞老子

揣著矣！
Tshuē-tio̍h --ah! 

#一路#，
#一路#,

佇遐啦！
tī hia --lah! 

你看！
Lí khuànn!




足好的，
Tsiok hó --ê, 

若是無去，
nā sī bô--khì,

一定會去予阿母修理啦。
it-tīng ē khì hōo a-bú siu-lí --lah.




#一路#，
#一路#,

你敢知？
lí kám tsai?




按怎？
Án-nuá?




聽講頂禮拜，
Thiann-kóng tíng lé-pài, 

遮有水鬼呢！
tsia ū tsuí-kuí --neh!




水鬼喔？
Tsuí-kuí --ooh? 

是啥物唅？
Sī siánn-mi̍h --hannh?




就是淹死的人啊！
Tō sī im--sí ê lâng --ah! 

而且閣一空烏櫳櫳喔！ 
Lî-tshiánn koh tsi̍t khang oo-lang-lang --ooh!




啥物意思啊？
Siánn-mih ì-sù --ah?




著啊，
Tio̍h --ah, 

就是手對尻川穿入去共內面的物件攏挖出來喔 。
tō sī tshiú tuì kha-tshng tshng ji̍p-khì kā lāi-bīn ê mi̍h-kiānn lóng óo--tshut-lâi --ooh!




唅！
Hannh! 

是按怎欲按呢 ？
Sī án-nuá beh án-ne?




我欲哪會知，
Guá beh ná ē tsai, 

我聽講伊的內臟去予人挖出來了後，
guá thiann-kóng i ê luē-tsōng khì hōo lâng óo--tshut-lâi liáu-āu, 

死甲足痛苦的呢！ 
sí kah tsiok thòng-khóo --ê --neh!




喔，
Ooh,

足恐怖的呢！ 
tsiok khióng-pòo --ê --neh!




#一路#，
#一路#,

你看會著魔神仔乎？
lí khuànn ē tio̍h môo-sîn-á --honnh? 

無的確你就會看著內臟對尻川落出來喔！
Bô-tik-khak lí tō ē khuànn-tio̍h luē-tsōng tuì kha-tshng lak--tshut-lâi --ooh!




我才無想欲看咧，
Guá tsiah bô siūnn-beh khuànn --leh,

莫閣講矣啦！
mài koh kóng --ah --lah!




按怎啦？
Án-tsuánn --lah? 

你莫共我嚇驚啦！
Lí mài kā guá heh-kiann --lah!




是啥人？
Sī siánn-lâng? 

是啥人啦？
Sī siánn-lâng --lah?




我、我掠準是魔神仔出來矣。
Guá, guá lia̍h-tsún sī môo-sîn-á tshut-lâi --ah.




魔神仔，魔神仔。
Môo-sîn-á, môo-sîn-á.




啊！
Ah! 

救命喔！
Kiù-miā --ooh!




謼，
Hooh, 

你按呢遮爾暗才轉來。
lí án-ne tsiah-nī àm tsiah tńg--lâi.




哎唷，
Aih-ioh,

好矣啦，
hó --ah --lah, 

足疼的呢！
tsiok thiànn--ê --neh!




啊你閣共#二路#佮魚釣仔擲咧遐。
Ah lí koh kā #二路# kah hî-tiò-á tàn leh hia. 

你是咧創啥？
Lí sī teh tshòng siánn?




猶毋過人毋是刁工的。
Iáu-m̄-koh lâng m̄ sī thiau-kang--ê. 

哎唷！
Aih-ioh!




戇甲袂扒癢的飯桶。
Gōng kah bē pê tsiūnn ê pn̄g-tháng.




阿肥，
A-puî,

恬恬啦。
tiām-tiām --lah.




唉，
Haih,

#二路#伊竟然有你這款主人，
#二路# i kìng-liân ū lí tsit khuán tsú-lâng, 

實在足可憐的呢。
si̍t-tsāi tsiok khó-liân --ê --neh.




德子啊，
Tik-tsú --ah, 

你去彼爿啦。
lí khì hit pîng --lah.




我出去揣啦！
Guá tshut-khì tshē --lah!




你知影這馬是幾點矣無，
Lí tsai-iánn tsit-má sī kuí tiám --ah --bô,

唅？
hannh?

啊這馬阿爸佮阿公攏去揣你矣啦。
Ah tsit-má á-pah kah a-kong lóng khì tshē lí --ah --lah. 

你共我踮咧厝裡，
Lí kā guá tiàm teh tshù--lí,

莫出去唅。
mài tshut-khì --hannh.




可惡，
Khó-ònn, 

攏是彼个魔神仔害的啦。
lóng sī hit ê môo-sîn-á hāi --ê --lah.




#二路#啊...
#二路# --ah...

#二路#喔，
#二路# --ooh，

#二路#、#二路#。
#二路#,#二路#.

出來喔。
Tshut-lâi --ooh.




哎啊，
Aih-ah, 

天攏已經遮暗矣。
thinn lóng í-king tsiah àm --ah.




咱明仔載透早乎，
Lán bîn-á-tsài thàu-tsá --honnh,

咱才閣來詳細揣看覓咧。
lán tsiah koh lâi siông-sè tshuē khuànn-māi --leh.




#二路#、#二路#、#二路#啊！
#二路#, #二路#, #二路# --ah!

你是去佗位啦？
Lí sī khì tó-uī --lah? 

#二路#，
#二路#, 

足好的，
tsiok hó --ê, 

你走去啥物所在唅？
lí tsáu khì siánn-mi̍h sóo-tsāi --hannh? 

哇！  
Uah!  




Haih！
Haih!




你是啥人啊？
Lí sī siánn-lâng --ah? 

是水鬼是無？
Sī tsuí-kuí sī --bô?




毋是，
M̄ sī,

毋是啦，
m̄ sī --lah,

毋是遐爾可怕的物件，
m̄ sī hiah-nī khó-phà ê mi̍h-kiānn, 

我是善良的阿公啦！
guá sī siān-liông ê a-kong --lah!




啥物善良的阿公，
Siánn-mih siān-liông ê a-kong, 

根本就是嚇驚人的魔神仔。
kun-pún tō sī heh-kiann --lâng ê môo-sîn-á.




啊！
Ah!

歹勢歹勢啦！
Pháinn-sè pháinn-sè --lah!

因為聽這吉川阿媽用這个辦法，
In-uī thiann tse Kiat-tshuan a-má iōng tsit ê pān-huat, 

你就會答應我的要求咧。
lí tō ē tah-ìng guá ê iau-kiû --leh.




謼，
Hooh, 

吉川阿媽有夠可惡的啦。
Kiat-tshuan a-má ū-kàu khó-ònn--ê --lah.




啊！
Ah! 

歹勢歹勢啦，
Pháinn-sè pháinn-sè --lah,

我都共你會失禮矣呢。
guá to kā lí huē sit-lé --ah --neh.




有夠吵的呢，
Ū-kàu tshá --ê --neh,

緊走啦！
kín tsáu --lah!




唉，
Haih,

你莫對我遮爾冷淡嘛！
lí mài tuì guá tsiah-nī líng-tām --mah!




喂，
Ueh, 

你是按怎毋穿衫欲褪腹裼唅？
lí sī án-ná m̄ tshīng sann beh thǹg-pak-theh --hannh?

去挔一領衫來穿啦！
Khì hiannh tsi̍t niá sann lâi tshīng --lah!




嘿嘿嘿，
Heh heh heh, 

阿公我喔，
a-kong guá --ooh, 

我上佮意褪腹裼矣啦。
guá siōng kah-ì thǹg-pak-theh --ah --lah. 

喂，
Ueh, 

等一下啦，
tán --tsi̍t-ē --lah, 

等一下啦，
tán --tsi̍t-ē --lah,

我猶閣有代誌欲拜託你呢。
guá ah-koh ū tāi-tsì beh pài-thok --lí --neh.




我才無愛咧，
Guá tsiah bô ài --leh, 

我今仔日喔，
guá kin-á-ji̍t --ooh,

已經予你害甲足悽慘矣呢。
í-king hōo lí hāi kah tsiok tshi-tshám --ah --neh.




啊！
Ah! 

歹勢啦！
Pháinn-sè --lah!

我共你講乎，
Guá kā lí kóng --honnh, 

啊我有一張批，
ah guá ū tsi̍t tiunn phue, 

若無緊處理，
nā-bô kín tshú-lí, 

代誌就大條矣呢。
tāi-tsì tō tuā tiâu --ah --neh.

若是去予老阿婆發現，
Nā-sī khì hōo lāu a-pô huat-hiān, 

我一定會死甲足悽慘的啦，
guá it-tīng ē sí kah tsiok tshi-tshám --ê --lah, 

這个老阿婆就是柳原龍，
tsit ê lāu a-pô tō sī Liú-guân Liông,

伊是我的某呢，
i sī guá ê bóo --neh,

猶毋過我這个某足恐怖的喔，
iáu-m̄-koh guá tsit ê bóo tsiok khióng-pòo --ê --ooh, 

假使講我的批來去予伊發現乎，
ká-sú kóng guá ê phue lâi-khì hōo i huat-hiān --honnh,

我就穩死無活的矣啦！ 
guá tō ún sí bô ua̍h --ê --ah --lah!  




啊你毋是早就死矣。 
Ah lí m̄ sī tsá tiō sí --ah.




喂！
Ueh! 

閣過無偌久，
Koh kuè bô-guā-kú, 

老阿婆就欲來遮矣呢，
lāu a-pô tō beh lâi tsia --ah --neh, 

所以乎，
sóo-í --honnh, 

一定趕緊就愛伊來進前共批解決掉啊。
it-tīng kuánn-kín tō ài i lâi tsìn-tsîng kā phue kái-kuat tiāu --ah.




恁某嘛仝款欲死矣喔？
Lín bóo mā kāng-khuán beh sí --ah --ooh?




喂！
Ueh! 

可能是因為伊有預感講家己強欲死矣，
Khó-lîng sī in-uī i ū ī-kám kóng ka-kī kiōng-beh sí --ah,

所以毋才會開始拜託親人整理身軀邊的物件。
sóo-í m̄-tsiah ē khai-sí pài-thok tshin-lâng tsíng-lí sin-khu-pinn ê mi̍h-kiānn.

猶毋過伊本人猶是無感覺著呢，
Iáu-m̄-koh i pún-lâng iáu sī bô kám-kak tio̍h --neh,

哎唷！
aih-ioh!

猶毋過乎，
Iáu-m̄-koh --honnh, 

若按呢落去乎一定會煏空的啦，
nā án-ne lo̍h-khì --honnh it-tīng ē piak-khang --ê --lah, 

早慢一定會去予伊發現的啦，
tsá-bān it-tīng ē khì hōo i huat-hiān --ê --lah,

到時陣乎我也毋知欲按怎啦！ 
kàu sî-tsūn --honnh guá iā m̄ tsai beh án-nuá --lah!




這佮我啊無底代啊，
Tse kah guá ah bô tī-tāi --ah,

你去佮伊會失禮啊！ 
lí khì kah i huē sit-lé --ah! 




啊！
Ah! 

你有夠戇有夠戇，
Lí ū-kàu gōng ū-kàu gōng, 

真正有夠戇的啦，
tsin-tsiànn ū-kàu gōng --ê --lah,

若是會失禮就會當解決，
nā-sī huē sit-lé tō ē-tàng kái-kuat, 

我就毋免來拜託你矣。
guá tō m̄-bián lâi pài-thok lí --ah.

彼寡批乎，
Hit kuá phue --honnh, 

是深深愛著我的女性寫予我的情書，
sī tshim-tshim ài-tio̍h guá ê lú-sìng siá hōo guá ê tsîng-su, 

啊我非常珍惜共收起來的，
ah guá hui-siông tin-sioh kā siu --khí-lâi --ê, 

啊猶毋過我袂赴處理就來到這个世間矣呢！
ah iáu-m̄-koh guá bē-hù tshú-lí tō lâi kàu tsit ê sè-kan --ah --neh!

啊小拜託一下，
Ah sió pài-thok --tsi̍t-ē, 

就是按呢啦！ 
tiō sī án-ne --lah!




我毋知影你咧講啥啦，
Guá m̄ tsai-iánn lí teh kóng siánn --lah,

橫直你做毋著代誌，
huînn-ti̍t lí tsò m̄-tio̍h tāi-tsì ,

別人受氣是應該的啦！
pa̍t-lâng siūnn-khì sī ing-kai --ê --lah!




#一路#啊，
#一路# --ah, 

若按呢你攏無愛插我的死活是無？
nā án-ne lí lóng bô ài tshap guá ê sí-ua̍h sī --bô?




無毋著！ 
Bô m̄-tio̍h!




啊！
Ah! 

你真正欲見死不救喔？
Lí tsin-tsiànn beh kiàn-sú-put-kiù --ooh?




著，
Tio̍h, 

我無愛救。
guá bô ài kiù.




我會恨你喔，
Guá ē hūn --lí --ooh,

#一路#，
#一路#,

恨你喔。
hūn --lí --ooh.




啊！
Ah! 

好矣啦好矣啦，
Hó --ah --lah hó --ah --lah,

莫閣來矣啦！
mài koh lâi --ah --lah!

我啥物攏聽你的，
Guá siánn-mih lóng thiann lí ê,

你莫閣嚇驚我，
lí mài koh heh-kiann --guá,

莫閣來矣啦。
mài koh lâi --ah --lah.




來，
Lâi, 

請共兩手展予開，
tshiánn kā nn̄g tshiú thián hōo khui, 

手腕的運動開始，
tshiú-uánn ê ūn-tōng khai-sí, 

一、兩、三、四，一、兩。
tsi̍t, nn̄g, sann, sì, tsi̍t, nn̄g.




我先來去矣乎！
Guá sing lâi khì --ah --honnh!




再見！
Tsài-kiàn!




#一路#，
#一路#,

#二路#伊今仔日無來學校做體操，
#二路# i kin-á-ji̍t bô lâi ha̍k-hāu tsò thé-tshau, 

可能會無獎品矣喔。
khó-lîng ē bô tsióng-phín --ah --ooh.




著啊！
Tio̍h --ah!




你閣咧哈唏喔？
Lí koh leh hah-hì --ooh? 

#一路#，
#一路#,

你一點仔就袂煩惱伊喔？
lí tsi̍t-tiám-á tō buē huân-ló --i --ooh?




我哪有法度啦，
Guá ná ū huat-tōo --lah, 

我實在足愛睏的呢。
guá si̍t-tsāi tsiok ài khùn --ê --neh.




#二路#伊是狗仔囝呢，
#二路# i sī káu-á-kiánn --neh, 

伊若揣無路轉去，
i nā tshē bô lōo tńg--khì, 

伊是會拍無去的喔。
i sī ē phah-bô--khì --ê --ooh.




莫閣踅踅唸矣啦，
Mài koh se̍h-se̍h-liām --ah --lah,

你有啥物資格講我，
lí ū siánn-mih tsu-keh kóng --guá, 

你毋是家己做你走，
lí m̄ sī ka-kī tsuè lí tsáu,

這馬閣翻頭過來怪我。
tsit-má koh huan-thâu kuè-lâi kuài --guá.




實在是有夠可惡的啦！ 
Si̍t-tsāi sī ū-kàu khó-ònn --ê --lah!




是按怎啦？
Sī án-tsuánn --lah? 

#二路#，
#二路#,

你家己認路轉來，
lí ka-kī līn lōo tńg--lâi, 

乎，
honnh,

哪會遮𠢕啦！
ná ē tsiah gâu --lah! 

啊！
Ah!

誠臭！
Tsiânn tshàu!




我轉來矣喔！
Guá tńg--lâi --ah --ooh!

嘿！
Heh! 

#二路#，
#二路#, 

你轉來矣喔，
lí tńg--lâi --ah --ooh,

哈哈哈，
ha ha ha,

你的面哪會烏mà-mà啦？
lí ê bīn ná ē oo-mà-mà --lah? 

喔，
Ooh, 

有夠臭的呢，
ū-kàu tshàu --ê --neh, 

你欲創啥啦？
lí beh tshòng siánn --lah?




若無共洗予清氣喔，
Nā-bô kā sé hōo tshing-khì --ooh,

我是無愛予伊入去厝內。
guá sī bô ài hōo i ji̍p-khì tshù-lāi.




我來洗就好矣。
Guá lâi sé tiō hó --ah.




哎啊，
Aih-ah, 

無你的代誌啦，
bô lí ê tāi-tsì --lah, 

緊去食早起唅。
kín khì tsia̍h tsái-khí --hannh.




#二路#，
#二路#,

等咧食飯飽，
tán --leh tsia̍h pn̄g pá, 

咱出去𨑨迌唅！
lán tshut--khì tshit-thô --hannh! 

我欲出來去矣喔。 
Guá beh tshut--lâi-khì --ah --ooh.




#一路#啊，
#一路# --ah, 

毋通閣共#二路#拍無去唅！
m̄-thang koh kā #二路# phah-bô--khì --hannh!




哎唷！
Aih-ioh!

足疼的，
Tsiok thiànn --ê, 

攏是你害的啦，
lóng sī lí hāi --ê --lah, 

你有夠無意思的呢！
lí ū-kàu bô ì-sù --ê --neh! 

昨暗吵甲我攏袂睏得，
Tsa-àm tshá kah guá lóng bē-khùn-tit,

你後擺莫閣來矣喔，
lí āu-pái mài koh lâi --ah --ooh,

我無愛看著你矣！
guá bô ài khuànn-tio̍h lí --ah!




哎啊！
Aih-ah! 

你足討厭的呢，
Lí tsiok thó-ià --ê --neh,

#一路#啊，
#一路# --ah, 

我是來接你的呢，
guá sī lâi tsiap --lí --ê --neh,

啊關係彼張批的代誌乎，
ah kuan-hē hit tiunn phue ê tāi-tsì --honnh,

你若是無遵守約束，
lí nā-sī bô tsun-siú iok-sok,

凡勢你逐工攏會夢著我喔。
huān-sè lí ta̍k kang lóng ē bāng-tio̍h guá --ooh.




可惡，
Khó-ònn, 

我知影矣啦！ 
guá tsai-iánn --ah --lah!




嘻嘻，
Hi hi, 

知影就行喔。
tsai-iánn tō kiânn --ooh. 

足恐怖的乎，
Tsiok khióng-pòo --ê --honnh,

伊生做足驚人的，
i senn-tsò tsiok kiann--lâng --ê, 

著無？
tio̍h --bô?




無法度啊，
Bô huat-tōo --ah, 

拄著矣無欲按怎？
tú-tio̍h --ah bô beh án-nuá?




嘿！
Heh! 

著啦，
Tio̍h --lah, 

就愛有男子氣概啦！
tō ài ū lâm-tsú khì-khài --lah!




好啦，
Hó --lah, 

#二路#，
#二路#, 

咱來去謼！
lán lâi-khì --honnh!

 


啊！
Ah! 

你哪會遮爾戇啦，
Lí ná ē tsiah-nī gōng --lah, 

你若按呢直接傱去乎，
lí nā án-ne ti̍t-tsiap tsông --khì --honnh, 

一定會死甲足悽慘的啦！
it-tīng ē sí kah tsiok tshi-tshám --ê --lah!

咱就愛偷偷仔進行，
Lán tō ài thau-thau-á tsìn-hîng, 

莫予老阿婆發現才會用得，
mài hōo lāu a-pô huat-hiān tsiah ē-īng-eh,

哎唷！
aih-ioh! 

我毋是攏共你講過矣，
Guá m̄ sī lóng kā lí kóng--kuè --ah, 

啊你按呢閣聽無是無？
ah lí án-ne koh thiann bô sī --bô?




啊！
Ah!

你竟然愛我去做賊仔喔？
Lí kìng-liân ài guá khì tsò tsha̍t-á --ooh?




哎啊！
Aih-ah! 

你哪會遮戇啦！ 
Lí ná ē tsiah gōng --lah!




按呢是欲按怎提著伊的批啦？
Án-ne sī beh án-nuá the̍h-tio̍h i ê phue --lah?




哎唷！
Aih-ioh! 

無問題啦，
Bô būn-tê --lah, 

彼塗跤掃煞以後老阿婆就會出門，
he thôo-kha sàu suah í-āu lāu a-pô tō ē tshut-mn̂g,

趁伊無佇咧的時陣才來下手啊！ 
thàn i bô tī-leh ê sî-tsūn tsiah lâi hē-tshiú --ah!




猶毋過，
Iáu-m̄-koh, 

我誠實毋敢做賊仔啦，
guá tsiânn-si̍t m̄ kánn tsò tsha̍t-á --lah,

我試看覓。
guá tshì-khuànn-māi.




好矣，
Hó --ah, 

出門矣啦。
tshut-mn̂g --ah --lah. 

我就共你講有謼，
Guá tō kā lí kóng ū --hooh, 

為著驚去予阮某鎖佇咧門外口，
uī-tio̍h kiann khì hōo gún bóo só tī-leh mn̂g guā-kháu, 

我偷偷藏一份鎖匙呢，
guá thau-thau tshàng tsi̍t hūn só-sî --neh,

想袂到死了後猶閣用會著啦！
siūnn bē kàu sí liáu-āu iáu-koh īng ē tio̍h --lah!




哼！
Hngh!

你毋但無愛穿衫心機閣足重的喔！ 
Lí m̄-nā bô ài tshīng sann sim-ki koh tsiok tāng --ê --ooh!




正爿啦，
Tsiànn-pîng --lah, 

我就講踅對正爿，
guá tō kóng se̍h uì tsiànn-pîng,

啊你哪會遮戇啦，
ah lí ná ē tsiah gōng --lah,

佗一爿是正爿，
tó tsi̍t pîng sī tsiànn-pîng, 

你毋知是無？
lí m̄ tsai sī --bô? 

你用佗一支手攑箸啊？
Lí īng tó tsi̍t ki tshiú gia̍h tī --ah?

哎啊，
Aih-ah,

彼是倒爿啦，
he sī tò-pîng --lah, 

倒反矣啦！
tò-píng --ah --lah!

強欲共我急死矣啦！ 
Kiōng-beh kā guá kip--sí --ah --lah!




嘻嘻，
Hi hi,

開開矣！ 
khui--khui --ah!




袂䆀喔！ 
Buē-bái --ooh!




歹勢攪擾恁矣。 
Pháinn-sè kiáu-jiáu --lín --ah.




喂！
Ueh!

緊呢啦，
Kín --neh --lah, 

#一路#較緊的啦！
#一路# khah kín --ê --lah! 

哎啊，
Aih-ah,

你是閣咧趖啥啦？
lí sī koh leh sô siánn --lah?




喂，
Ueh, 

這个人敢是你唅？
tsit ê lâng kám sī lí --hannh?




按怎？
Án-tsuánn?

真緣投乎？
Tsin iân-tâu --honnh?

全世間的查某乎看著我攏嘛會煞著我。 
Tsuân sè-kan ê tsa-bóo --honnh khuànn-tio̍h guá lóng mā ē sannh-tio̍h guá.




有穿衫當然較好看啊。 
Ū tshīng sann tong-liân khah hó-khuànn --ah.




癮頭，
Giàn-thâu,

彼是因為我有才華呢！ 
he sī in-uī guá ū tsâi-huâ --neh!




喂！
Ueh! 

這是恁兜呢，
Tse sī lín tau --neh,

應該有衫通穿啦乎，
ing-kai ū sann thang tshīng --lah --honnh,

這領好無？
tsit niá hó --bô?




喂！
Ueh! 

想欲穿的衫有夠濟啦，
Siūnn-beh tshīng ê sann ū-kàu tsuē --lah,

猶毋過這乎，
iáu-m̄-koh tse --honnh, 

我無法度穿啦，
guá bô-huat-tōo tshīng --lah, 

因為咱兩个啊這馬是咧無仝的世界喔！ 
in-uī lán nn̄g ê --ah tsit-má sī leh bô-kāng ê sè-kài --ooh!




菩薩拜託的喔，
Phôo-sat pài-thok --ê --ooh, 

緊送去予這个老歲仔穿喔。 
kín sàng khì hōo tsit ê lāu-huè-á tshīng --ooh.




啊！
Ah! 

老阿婆內褲，
Lāu a-pô lāi-khòo,

唉，
haih, 

緊呢緊呢啦！
kín --neh kín --neh --lah!

猶毋較緊咧，
Iáu m̄ khah kín --leh,

佇遮佇遮啦，
tī tsia tī tsia --lah,

較緊的啦，
khah kín --ê --lah, 

佇彼下跤啦，
tī he ē-kha --lah,

著著著著！
tio̍h tio̍h tio̍h tio̍h!

就是彼个屜仔啦，
Tō sī hit ê thuah-á --lah, 

看好，
khuànn hó, 

愛詳細看喔，
ài siông-sè khuànn --ooh, 

愛看予詳細喔，
ài khuànn hōo siông-sè --ooh, 

莫落勾去喔！
mài làu-kau khì --ooh!

 


你實在是有夠雜唸的呢，
Lí si̍t-tsāi sī ū-kàu tsa̍p-liām --ê --neh, 

我有看啊，
guá ū khuànn --ah, 

空空嘛，
khang khang --mah,

無你講的彼跤箱仔啊。
bô lí kóng --ê hit kha siunn-á --ah.




遮大的箱仔呢，
Tsiah tuā ê siunn-á --neh,

#一路#啊，
#一路# --ah, 

看這爿啦，
khuànn tsit pîng --lah, 

啊，
ah, 

哪會按呢？
ná ē án-ne?




是按怎我逐擺攏遮衰唅？
Sī án-nuá guá ta̍k pái lóng tsiah sue --hannh?

   


啊！
Ah! 

揣著矣。
Tshuē--tio̍h --ah.

 


啥物啦？
Siánn-mi̍h --lah?




就是彼个啦，
Tō sī hit ê --lah,

共你頭硩牢彼个啊。 
kā lí thâu teh tiâu hit ê --ah.




就是這喔？
Tō sī tse --ooh?




啊！
Ah! 

抾起來、
Khioh --khí-lâi,

抾起來、
khioh --khí-lâi, 

抾起來。
khioh --khí-lâi. 

彼是連一張都袂當落勾喔。
He sī liân tsi̍t tiunn to bē-tàng làu-kau --ooh.

啊！
Ah!

彼个，
Hit ê, 

粉紅仔色的批囊仔是阿玉的啊，
hún-âng-á sik ê phue-lông-á sī A-gio̍k --ê --ah,

謼，
hooh, 

我足懷念的啦，
guá tsiok huâi-liām --ê --lah,

喔，
ooh, 

彼个阿玉仔腰束奶噗，
hit ê A-gio̍k-á io sok ne phok,

我這馬想起來攏猶閣，喔！
guá tsit-má siūnn --khí-lâi lóng iáu-koh, ooh! 

害矣，
Hāi --ah, 

老阿婆轉來矣啦，
lāu a-pô tńg--lâi --ah --lah, 

緊呢緊呢，
kín --neh kín --neh,

緊呢啦。
kín --neh --lah.

 


你是咧創啥物？
Lí sī teh tshòng siánn-mi̍h? 

你這个死囡仔脯，
Lí tsit ê sí gín-á-póo, 

你欲走佗位去？
lí beh tsáu tó-uī khì?




哇！
Uah! 

誠實的啦，
Tsiânn-si̍t --ê --lah, 

我看會著魔神仔嘛會用得佮in講話啦！
guá khuànn ē tio̍h môo-sîn-á mā ē-īng-eh kah in kóng-uē --lah!




你的意思是講，
Lí ê ì-sù sī kóng,

伊愛你佇咧我發現遮袂見笑的情批進前，
i ài lí tī-leh guá huat-hiān tsia bē-kiàn-siàu ê tsîng-phue tsìn-tsîng, 

先共伊偷走是毋是？
sing kā i thau-tsáu sī m̄ sī? 

你誠好膽，
Lí tsiânn hó-tánn, 

你共我出來。
lí kā guá tshut--lâi.




無毋著啦，
Bô m̄-tio̍h --lah, 

我知影你一定毋相信，
guá tsai-iánn lí it-tīng m̄ siong-sìn, 

你毋相信嘛無法度啊，
lí m̄ siong-sìn mā bô-huat-tōo --ah, 

我講的攏總是誠實的。
guá kóng --ê lóng-tsóng sī tsiânn-si̍t --ê.




哼！
Hngh! 

我相信你，
Guá siong-sìn --lí,

真像阮翁會做的代誌啦，
tsin tshiūnn gún ang ē tsò ê tāi-tsì --lah,

猶毋過，
iáu-m̄-koh,

假使你講的是誠實的，
ká-sú lí kóng --ê sī tsiânn-si̍t --ê,

按呢我無偌久嘛欲去揣伊矣啦。
án-ne guá bô-guā-kú mā beh khì tshē i --ah --lah.

 


你講的無毋著，
Lí kóng --ê bô m̄-tio̍h, 

阿媽你一定愛振作喔！ 
a-má lí it-tīng ài tsín-tsok --ooh!




啥人是恁阿媽，
Siánn-lâng sī lín a-má,

我有名，
guá ū miâ, 

我叫做龍子。
guá kiò-tsuè Liông-tsú. 

橫直伊已經死矣，
Huînn-ti̍t i í-king sí --ah,

伊無需要我矣，
i bô su-iàu guá --ah,

若按呢生閣會當食偌久我嘛無計較，
nā án-ne-senn koh ē-tàng tsia̍h guā kú guá mā bô kè-kàu, 

猶毋過我實在予伊拍敗，
iáu-m̄-koh guá si̍t-tsāi hōo i phah-pāi, 

哪會遮戇，
ná ē tsiah gōng,

竟然共這款物件看甲遐爾仔重，
kìng-liân kā tsit khuán mi̍h-kiānn khuànn kah hiah-nī-á tāng,

閣威脅囡仔叫伊來偷提，
koh ui-hia̍p gín-á kiò i lâi thau the̍h, 

實在是有夠見笑的啦！
si̍t-tsāi sī ū-kàu kiàn-siàu --ê --lah!

嘿！
Heh!

伊干焦佇阮拄仔鬥陣的時陣會講一寡好聽的予我聽爾爾。
I kan-na tī gún tú-á tàu-tīn ê sî-tsūn ē kóng tsi̍t kuá hó thiann --ê hōo guá thiann niā-niā.




龍子，
Liông-tsú, 

請你愛相信我，
tshiánn lí ài siong-sìn --guá, 

我一定會好好仔拍拚的，
guá it-tīng ē hó-hó-á phah-piànn --ê, 

所以請你一定愛嫁予我。
sóo-í tshiánn lí it-tīng ài kè hōo guá.




嗯！
Mh!




足好的。
Tsiok hó --ê.

恭喜、恭喜！
Kiong-hí, kiong-hí!




猶毋過等阮真正鬥陣了後，
Iáu-m̄-koh tán gún tsin-tsiànn tàu-tīn liáu-āu,

伊一年迵天攏咧外口佮查某烏白來。
i tsi̍t nî thàng thinn lóng leh guā-kháu kah tsa-bóo oo-pe̍h-lâi.

也無愛轉來。
Ā bô ài tńg--lâi. 

我對伊來講，
Guá tuì i lâi kóng, 

到底是算啥物咧？
tàu-té sī sǹg siánn-mi̍h --leh? 

我實在想攏無。
Guá si̍t-tsāi siūnn lóng bô.




龍子，
Liông-tsú, 

龍子啊，
Liông-tsú --ah, 

這个世間我上佮意的人當然是你啊，
tsit ê sè-kan guá siōng kah-ì ê lâng tong-liân sī lí --ah, 

猶毋過自從咱鬥陣了後，
iáu-m̄-koh tsū-tsiông lán tàu-tīn liáu-āu,

毋知影按怎，
m̄ tsai-iánn án-nuá, 

我就感覺你若變做是空氣，
guá tō kám-kak lí ná piàn-tsò sī khong-khì,

無閣共你當做是查某人，
bô koh kā lí tòng-tsò sī tsa-bóo-lâng,

所以毋才會去外口烏白來，
sóo-í m̄-tsiah ē khì guā-kháu oo-pe̍h-lâi, 

實在是變態啊。
si̍t-tsāi sī piàn-thài --ah. 

#一路#啊，
#一路# --ah, 

請你共我拄仔講的話講予伊聽。
tshiánn lí kā guá tú-á kóng ê uē kóng hōo i thiann.




阿媽，
A-má, 

阿公講乎，
a-kong kóng --honnh,

你按怎看都無成是一个查某，
lí án-nuá khuànn to bô sîng sī tsi̍t ê tsa-bóo,

是毋是變態唅？
sī m̄ sī piàn-thài --hannh?




伊講我是查埔的是毋？
I kóng guá sī tsa-poo --ê sī --m̄?

老的啊，
Lāu --ê --ah,

你共我聽予好，
lí kā guá thiann hōo hó,

咱兩个啥人是查埔，
lán nn̄g ê siánn-lâng sī tsa-poo,

啥人是查某的猶毋知咧。
siánn-lâng sī tsa-bóo--ê iáu m̄ tsai --leh.




哎唷，
Aih-ioh, 

啊娘喂，
ah-niâ-uê, 

是欲按怎才好啦！
sī beh án-nuá tsiah hó --lah! 

#一路#啊，
#一路# --ah, 

啊你毋就愛好好仔講，
ah lí m̄ tiō ài hó-hó-á kóng, 

不管伊是毋是虎豹母，
put-kuán i sī m̄ sī hóo-pà-bú, 

我上蓋佮意的人猶是龍子啊，
guá siōng-kài kah-ì ê lâng iáu sī Liông-tsú --ah,

所以講我一定會踮遮等伊的啦。
sóo-í kóng guá it-tīng ē tiàm tsia tán --i --ê --lah.




伊講伊上佮意敢若虎豹母仝款的龍子啦，
I kóng i siōng kah-ì kán-ná hóo-pà-bú kāng-khuán ê Liông-tsú --lah,

伊講伊會佇彼爿等你。
i kóng i ē tī hit pîng tán --lí.




啊！
Ah!

毋著毋著毋著啦。
M̄-tio̍h m̄-tio̍h m̄-tio̍h --lah.




死老猴，
Sí lāu-kâu, 

你講了真好，
lí kóng liáu tsin hó, 

按呢生，
án-ne-senn,

我就會當放心去揣伊矣，
guá tiō ē-tàng hòng-sim khì tshuē --i --ah,

甚至真期待。
sīm-tsì tsin kî-thāi. 

多謝你乎，
To-siā --lí --honnh, 

囡仔兄。
gín-á-hiann. 

其實乎我差一點仔共遐的箱仔擲掉呢，
Kî-si̍t --honnh guá tsha tsi̍t-tiám-á kā hia-ê siunn-á tàn-tiāu --neh,

多謝你替我共伊揣出來，
to-siā lí thè guá kā i tshuē --tshut-lâi, 

我拍算欲好好仔共伊讀予清楚，
guá phah-sǹg beh hó-hó-á kā i tha̍k hōo tshing-tshó,

然後去彼个世界揣伊。
liân-āu khì hit ê sè-kài tshē --i.

老的，
Lāu --ê, 

你佇佗位？
lí tī tó-uī?




喂？
Ueh? 

啥物代誌啊？ 
Siánn-mi̍h tāi-tsì --ah?




你聽予好，
Lí thiann hōo hó, 

目前為止佮將來的數，
bo̍k-tsiân uî-tsí kah tsiong-lâi ê siàu, 

我一定會佮你好好仔算，
guá it-tīng ē kah lí hó-hó-á sǹg,

你蹛遐愛等我喔。
lí tuà hia ài tán --guá --ooh.

哈哈哈哈！
Ha ha ha ha !




哪會按呢？
Ná ē án-ne?




你轉來矣喔？
Lí tńg--lâi --ah --ooh?




是啊，
Sī --ah,

實在真歹勢，
si̍t-tsāi tsin pháinn-sè,

真歹勢乎，
tsin pháinn-sè --honnh, 

我看咱先來轉好矣。
guá khuànn lán sing lâi-tńg hó --ah.

 


好。
Hó. 

你做一件真了不起的代誌喔，
Lí tsò tsi̍t kiānn tsin liáu-put-khí ê tāi-tsì --ooh, 

以後我一定會來共你鬥相共的啦！ 
í-āu guá it-tīng ē lâi kā lí tàu-sann-kāng --ê --lah!




你家己嘛愛保重喔。 
Lí ka-kī mā ài pó-tiōng --ooh.




真歹勢，
Tsin pháinn-sè, 

予你等足久矣乎。
hōo lí tán tsiok kú --ah --honnh.

你愛有覺悟，
Lí ài ū kak-ngōo, 

我一定會好好仔款待你的啦！
guá it-tīng ē hó-hó-á khuán-thāi lí --ê --lah!




我知影啦。
Guá tsai-iánn --lah.

