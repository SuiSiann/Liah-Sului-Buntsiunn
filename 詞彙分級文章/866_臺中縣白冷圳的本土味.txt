866 臺中縣白冷圳的本土味

「臺中縣白冷圳的本土味」
“Tâi-tiong-kuān Pe̍h-líng-tsùn ê pún-thóo-bī”

佇網路頂，
Tī bāng-lōo-tíng, 

咱會當看著臺中縣新社鄉白冷圳的介紹，
lán ē-tàng khuànn-tio̍h Tâi-tiong-kuān Sin-siā-hiong Pe̍h-líng-tsùn ê kài-siāu, 

甲是講圳，
kah sī kóng tsùn, 

就是人工挖出來的大水溝，
tō sī jîn-kang óo --tshut-lâi ê tuā tsuí-kau, 

咱較捷聽著的有嘉南大圳、桃園大圳、臺北瑠公圳、高雄施公圳等。
lán khah tsia̍p thiann-tio̍h --ê ū Ka-lâm Tuā-tsùn, Thô-hn̂g Tuā-tsùn, Tâi-pak Liû-kong-tsùn, Ko-hiông Si-kong-tsùn tíng. 

佇白冷圳的華文介紹內底，
Tī Pe̍h-líng-tsùn ê Huâ-bûn kài-siāu lāi-té, 

一直講著大圳拄著阿寸溪、抽藤坑溪、矮山坑溪，
it-ti̍t kóng-tio̍h tuā-tsùn tú-tio̍h A-tshùn-khe, Thiu-tîn-khenn-khe, é-suann-khenn-khe, 

就會設『#倒虹吸#』的水管，
tō ē siat ‘#倒虹吸#’ ê tsuí-kóng, 

這到底是啥物？
tse tàu-té sī siánn-mih? 

伊的當地名叫做啥？
I ê tong-tē-miâ kiò-tsò siánn? 

因為無圖，
In-uī bô tôo, 

就認真去臆，
tō jīn-tsin khì ioh, 

認真去想。
jīn-tsin khì siūnn.

我的本居是桃園大圳邊，
Guá ê pún-ki sī Thô-hn̂g Tuā-tsùn pinn, 

佮白冷圳有一字仝款，
kah Pe̍h-líng-tsùn ū tsi̍t jī kāng-khuán, 

算是半面熟似，
sǹg-sī puànn bīn si̍k-sāi, 

表親，
piáu-tshin, 

麵線親，
mī-suànn-tshin, 

我就用臺灣人牽絪挽豆藤，
guá tō iōng Tâi-uân-lâng khan in bán tāu-tîn, 

頂真的精神，
tíng-tsin ê tsing-sîn, 

揣出伊當地的名來。
tshuē-tshut i tong-tē ê miâ lâi.

想看覓咧！
Siūnn khuànn-māi --leh! 

一條溪佮一條圳相袚，
Tsi̍t tiâu khe kah tsi̍t tiâu tsùn sio-phua̍h, 

這時欲按怎無敆水，
tsit-sî beh án-tsuánn bô kap-tsuí, 

一人行一路呢？
tsi̍t lâng kiânn tsi̍t lōo --neh?

第一个情形，
Tē-it ê tsîng-hîng, 

溪佮圳的水底無平懸：
khe kah tsùn ê tsuí-té bô pênn kuân: 

佇較低的水面造一條水橋，
tī khah kē ê tsuí-bīn tsō tsi̍t tiâu tsuí-kiô, 

予懸水通過，
hōo kuân tsuí thong-kuè, 

這叫做筧仔、水筧，
tse kiò-tsò kíng-á, tsuí-kíng, 

華語叫做『#筧橋#』。
Huâ-gí kiò-tsò ‘#筧橋#’. 

臺北的瑠公圳有袚過景美溪，
Tâi-pak ê Liû-kong-tsùn ū phua̍h kuè Kíng-bé-khe, 

有造水筧，
ū tsō tsuí-kíng, 

華語『#景美#』就是對「筧尾」演變過來的。
Huâ-gí ‘#景美#’ tō sī uì “kíng-bué” ián-piàn kuè-lâi --ê.

第二个情形，
Tē-jī ê tsîng-hîng, 

溪底圳底平懸：
khe-té tsùn-té pênn kuân: 

這時就袂當造水筧，
tsit-sî tō bē-tàng tsō tsuí-kíng, 

水圳著愛軁塗跤，
tsuí-tsùn tio̍h-ài nǹg thôo-kha, 

軁過溪底才閣濆出來，
nǹg kuè khe-té tsiah koh bùn --tshut-lâi, 

這款設施臺灣人共伊叫濆涵，
tsit-khuán siat-si Tâi-uân-lâng kā i kiò bùn-âm, 

形狀親像Ｕ的字型，
hîng-tsōng tshin-tshiūnn U ê jī-hîng, 

這就是華語的『#倒虹吸#』。
tse tō sī Huâ-gí ê ‘#倒虹吸#’.

「近水知魚性，
“Kīn suí ti hî sìng, 

近山識鳥音」，
kīn san sik niáu im”, 

我蹛佇桃園大圳邊，
guá tuà tī Thô-hn̂g Tuā-tsùn pinn, 

大圳沿路有兩个濆涵，
tuā-tsùn iân-lōo ū nn̄g ê bùn-âm, 

十外條水筧，
tsa̍p guā tiâu tsuí-kíng, 

這款設施是熟似到有賰咧！
tsit khuán siat-si sī si̍k-sāi kàu ū tshun --leh! 

罔提出來破讀開講！
Bóng the̍h --tshut-lâi phò-tāu khai-káng!

