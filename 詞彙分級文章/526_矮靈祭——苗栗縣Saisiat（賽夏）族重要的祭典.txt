526 矮靈祭——苗栗縣Saisiat（賽夏）族重要的祭典

「矮靈祭——苗栗縣#Saisiat（賽夏）#族重要的祭典」
“É-lîng-tsè—— Biâu-li̍k-kuān #Saisiat (賽夏)# tso̍k tiōng-iàu ê tsè-tián ”




矮靈祭佇#Saisiat（賽夏）#族的族語號做#Pas-taai#。
É-lîng-tsè tī #Saisiat (賽夏)# tso̍k ê tso̍k-gí hō-tsò #Pas-taai#. 

#taai#是「神」的意思，
#Taai# sī “sîn” ê ì-sù, 

毋過原本是咧指身懸無到三尺的矮人族。
m̄-koh guân-pún sī teh tsí sin-kuân bô kàu sann tshioh ê é-lâng-tso̍k. 




聽講古早#Saisiat#族佮這種矮人族群蹛離無偌遠，
Thiann-kóng kóo-tsá #Saisiat# tso̍k kah tsit tsióng é-lâng tso̍k-kûn tuà lī bô guā hn̄g, 

矮人傳授in種作的智識閣予in種子，
é-lâng thuân-siū in tsìng-tsoh ê tì-sik koh hōo in tsíng-tsí, 

嘛教in祭典的儀禮佮歌舞；
mā kà in tsè-tián ê gî-lé kah kua-bú; 

便若有祭典的時，
piān-nā ū tsè-tián ê sî, 

就請矮人同齊來啉酒；
tō tshiánn é-lâng tâng-tsê lâi lim tsiú; 

毋過矮人族較好色，
m̄-koh é-lâng-tso̍k khah hònn-sik, 

有一擺啉酒以後，
ū tsi̍t pái lim tsiú í-āu, 

矮人族的少年家去戲弄#Saisiat#族的媠姑娘仔，
é-lâng-tso̍k ê siàu-liân-ke khì hì-lāng #Saisiat# tso̍k ê suí koo-niû-á, 

#Saisiat#族的人誠受氣，
#Saisiat# tso̍k ê lâng tsiânn siū-khì, 

就設計害死矮人族。
tō siat-kè hāi-sí é-lâng-tso̍k. 

想袂到紲落來年冬就攏䆀、災害閣一大拖，
Siūnn bē kàu suà --lo̍h-lâi nî-tang tō lóng bái, tsai-hāi koh tsi̍t-tuā-thua, 

#Saisiat#人想講這定著是矮靈咧作怪，
#Saisiat# lâng siūnn-kóng tse tiānn-tio̍h sī é-lîng teh tsok-kuài, 

所以就將原來的豐年祭改做「矮靈祭」，
sóo-í tō tsiong guân-lâi ê hong-nî-tsè kái-tsò “É-lîng-tsè”, 

共in會失禮祈求in諒解。
kā in huē sit-lé kî-kiû in liōng-kái.




#Saisiat#族的矮靈祭佇臺灣誠特殊；
#Saisiat# tso̍k ê é-lîng-tsè tī Tâi-uân tsiânn ti̍k-sû; 

時間是佇每年農曆十月十五前後，
sî-kan sī tī muí nî lông-li̍k tsa̍p-gue̍h tsa̍p-gōo tsîng-āu, 

佇秮仔米收成了，
tī tai-á-bí siu-sîng liáu, 

稻仔猶未割進前；
tiū-á iáu-buē kuah tsìn-tsîng; 

頭起先對苗栗縣南庄的「南#Saisiat#」開始祭，
thâu-khí-sing uì Biâu-li̍k-kuān Lâm-tsng ê “lâm #Saisiat#” khai-sí tsè, 

祭煞才徙來新竹縣五峰鄉的「北#Saisiat#」閣紲落來祭三日。
tsè suah tsiah suá lâi Sin-tik-kuān Ngóo-hong-hiong ê “pak #Saisiat#” koh suà --lo̍h-lâi tsè sann ji̍t. 

日本時代，
Ji̍t-pún sî-tāi, 

統治者驚透過祭典團結起來歹管，
thóng-tī-tsiá kiann thàu-kuè tsè-tián thuân-kiat --khí-lâi pháinn kuán, 

就下令改做兩年一小祭，
tō hā-līng kái-tsò nn̄g nî tsi̍t sió-tsè, 

十年一大祭。
tsa̍p-nî tsi̍t tuā-tsè. 

見若到祭典彼日，
Kiàn-nā kàu tsè-tián hit ji̍t, 

去佇外地的#Saisiat#人嘛攏會趕倒轉來，
khì tī guā-tē ê #Saisiat# lâng mā lóng ē kuánn tò-tńg--lâi, 

用上虔誠的心來參加祭典。
iōng siōng khiân-sîng ê sim lâi tsham-ka tsè-tián. 

這款矮靈祭嘛已經成做#Saisiat#人信仰的一部份矣。
Tsit khuán é-lîng-tsè mā í-king tsiânn-tsò #Saisiat# lâng sìn-gióng ê tsi̍t-pōo-hūn --ah.

