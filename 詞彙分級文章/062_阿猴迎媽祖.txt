62 阿猴迎媽祖

是一種機緣，
Sī tsi̍t tsióng ki-iân, 

北管許老師的起鼓，
pak-kuán Khóo lāu-su ê khí-kóo, 

促成阮臨時組一團「二媽轎前吹」。
tshiok-sîng guán lîm-sî tsoo tsi̍t thuân “Jī-má kiō-tsîng-tshue”. 

食到這个歲看過的鬧熱陣算攏袂清楚，
Tsia̍h kàu tsit ê huè khuànn--kuè ê lāu-jia̍t-tīn sǹg lóng bē tshing-tshó, 

頭一擺實際參加迎媽祖。
thâu tsi̍t pái si̍t-tsè tsham-ka ngiâ Má-tsóo. 

平常時仔士農工商的學員，
Pîng-siông-sî-á sū lông kang siong ê ha̍k-uân, 

攏真煩惱無法度接載親像行軍的路途，
lóng tsin huân-ló bô-huat-tōo tsih-tsài tshin-tshiūnn kiânn-kun ê lōo-tôo, 

逐家盡量撨時間，
ta̍k-ke tsīn-liōng tshiâu sî-kan,

隨人發心輪班支援兩工。
suî lâng huat-sim lûn-pan tsi-uān nn̄g kang.




出發彼工，
Tshut-huat hit kang, 

逐家冗早集合，
ta̍k-ke liōng-tsá tsi̍p-ha̍p, 

先練習按怎踏跤步佮拜廟，
sing liān-si̍p án-tsuánn ta̍h kha-pōo kah pài biō, 

吉時若到，
kiat sî nā kàu, 

報馬仔、各路陣頭、眾神轎攏相連紲出發。
pò-bé-á, kok lōo tīn-thâu, tsiòng sîn-kiō lóng sio-liân-suà tshut-huat. 

傍著這改的踩街，
Pn̄g--tio̍h tsit kái ê tshái-ke, 

阮對廟的中門行出來，
guán tuì biō ê tiong-mn̂g kiânn --tshut-lâi, 

廟方的眾董事攑香恭送媽祖出巡。
biō-hng ê tsiòng táng-sū gia̍h hiunn kiong-sàng Má-tsóo tshut-sûn. 

邱老師的兩下鼓聲叫阮準備，
Khu lāu-su ê nn̄g ē kóo siann kiò guán tsún-pī, 

許老師的鼓吹奏落去，
Khóo lāu-su ê kóo-tshue tsàu --lo̍h-khì, 

我的鑼第三拍著愛摃落去，
guá ê lô tē-sann phik tio̍h-ài kòng --lo̍h-khì, 

真驚會脫箠，
tsin kiann ē thut-tshuê, 

佳哉經驗豐富的老師沿路共阮遮的菜鳥仔鼓勵佮看頭看尾。
ka-tsài king-giām hong-hù ê lāu-su iân-lōo kā guán tsia-ê tshài-tsiáu-á kóo-lē kah khuànn-thâu-khuànn-bué.




阿猴媽對頂一擺踅境到今已經八年矣，
A-kâu-má tuì tíng tsi̍t pái se̍h-kíng kàu-tann í-king peh nî --ah, 

想欲軁轎跤的信徒已經排甲躼躼長。
siūnn-beh nǹg kiō-kha ê sìn-tôo í-king pâi kah lò-lò-tn̂g. 

有一个行動無方便的阿媽無法度跪咧軁轎跤，
Ū tsi̍t ê hîng-tōng bô hong-piān ê a-má bô-huat-tōo kuī --leh nǹg kiō-kha, 

轎班的人真貼心，
kiō-pan ê lâng tsin tah-sim, 

先用雙手共阿媽的耳仔掩咧，
sing iōng siang-tshiú kā a-má ê hīnn-á am --leh, 

較袂予傷大聲的炮仔聲嚇驚著，
khah bē hōo siunn tuā-siann ê phàu-á siann heh-kiann--tio̍h, 

閣再配合阿媽的身材，
koh-tsài phuè-ha̍p a-má ê sin-tsâi, 

共神轎牚懸懸，
kā sîn-kiō thènn kuân-kuân, 

這予我改變對轎班的印象。
tse hōo guá kái-piàn tuì kiō-pan ê ìn-siōng. 

也有坐佇輪椅，
Iā ū tsē tī lûn-í, 

鼻仔插管的患者，
phīnn-á tshah-kóng ê huān-tsiá, 

予厝裡的人捒出來感受二媽的賜福。
hōo tshù--lí ê lâng sak --tshut-lâi kám-siū jī-má ê sù-hok. 

將爺的頭前是臺中來的北管團，
Tsiòng-iâ ê thâu-tsîng sī Tâi-tiong lâi ê pak-kuán-thuân, 

雖然是囡仔班，
sui-jiân sī gín-á-pan, 

毋過鼓吹歕甲誠有氣勢。
m̄-koh kóo-tshue pûn kah tsiânn ū khì-sè. 

媽祖的護衛──青面的千里眼佮紅面的順風耳，
Má-tsóo ê hōo-uē── tshenn-bīn ê Tshian-lí-gán kah âng-bīn ê Sūn-hong-ní, 

綴跤步踏進前，
tuè kha-pōo ta̍h tsìn-tsîng, 

雙手自然前後幌振動，
siang-tshiú tsū-jiân tsîng-āu hàinn tín-tāng, 

真有架勢。
tsin ū kè-sè. 

閣來就是阮佮二媽的涼傘綴佇後壁。
Koh lâi tō sī guán kah jī-má ê niû-suànn tuè tī āu-piah. 

趁歇睏的時，
Thàn hioh-khùn ê sî, 

就近詳細看押後主神二媽的尊容，
tsiū-kīn siông-sè khuànn ah-āu tsú-sîn jī-má ê tsun-iông,

親像新娘坐佇轎內。
tshin-tshiūnn sin-niû tsē tī kiō-lāi. 




尾工，
Bué-kang, 

神轎頭前加一陣「轎前掃香路」的人，
sîn-kiō thâu-tsîng ke tsi̍t tīn “kiō-tsîng sàu hiunn-lōo” ê lâng,

攏是隨人發心自動向廟方報名登記的，
lóng sī suî lâng huat-sim tsū-tōng hiòng biō-hng pò-miâ ting-kì --ê, 

沿路提一支鹹草縛的天地掃，
iân-lōo the̍h tsi̍t ki kiâm-tsháu pa̍k ê thinn-tē-sàu, 

佇二媽的頭前將歹物仔掃掉。
tī jī-má ê thâu-tsîng tsiong pháinn-mi̍h-á sàu-tiāu. 

活動結束，
Ua̍h-tāng kiat-sok, 

彼支掃帚就提轉去，
hit ki sàu-tshiú tō the̍h --tńg-khì, 

成做有靈聖的法器。
tsiânn-tsò ū lîng-siànn ê huat-khì. 

為著欲表示對媽祖的虔誠佮尊敬，
Uī-tio̍h beh piáu-sī tuì Má-tsóo ê khiân-sîng kah tsun-kìng, 

阮攏食全素，
guán lóng tsia̍h tsuân sòo, 

一日食七頓通補充體力。
tsi̍t ji̍t tsia̍h tshit tǹg thang póo-tshiong thé-la̍t. 

塗跤厚厚的炮仔烌是信眾的誠意。
Thôo-kha kāu-kāu ê phàu-á hu sī sìn-tsiòng ê sîng-ì. 

「三月痟媽祖」，
“Sann-gue̍h siáu Má-tsóo”, 

全臺灣攏咧辦一場民俗的嘉年華佮宗教文化活動的傳承。
tsuân Tâi-uân lóng teh pān tsi̍t tiûnn bîn-sio̍k ê ka-nî-huâ kah tsong-kàu bûn-huà ua̍h-tāng ê thuân-sîng. 

熱情圓滿過了後，
Jia̍t-tsîng uân-buán kuè liáu-āu, 

上蓋辛苦的清潔人員嘛綴咧收尾。
siōng-kài sin-khóo ê tshing-kiat jîn-uân mā tuè teh siu-bué. 

這逝是我頭一擺的體驗，
Tsit tsuā sī guá thâu tsi̍t pái ê thé-giām, 

一幕一幕攏是我一世人永遠的記持。
tsi̍t bōo tsi̍t bōo lóng sī guá tsi̍t-sì-lâng íng-uán ê kì-tî.

