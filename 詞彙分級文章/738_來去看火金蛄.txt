738 來去看火金蛄

「火金蛄來食茶，
“Hué-kim-koo lâi tsia̍h tê, 

茶燒燒食弓蕉，
tê sio-sio tsia̍h king-tsio, 

弓蕉冷冷食龍眼……。」
king-tsio líng-líng tsia̍h lîng-gíng....” 

阮那唸那問阿母：
Guán ná liām ná mn̄g a-bú: 

「咱當時欲來去看火金蛄？」
“Lán tang-sî beh lâi-khì khuànn hué-kim-koo?” 

阿母隨講：
A-bú suî kóng: 

「連鞭就欲出發囉！」
“Liâm-mi tō beh tshut-huat --looh!”

阿爸駛車攏無歇，
A-pah sái-tshia lóng bô hioh, 

一直駛到太平才停一睏仔。
it-ti̍t sái kàu Thài-pîng tsiah thîng tsi̍t-khùn-á. 

哇！
Uah! 

我看著一稜一稜青ling-ling的茶園，
Guá khuànn-tio̍h tsi̍t lîng tsi̍t lîng tshenn-ling-ling ê tê-hn̂g, 

閣有人咧挽茶。
koh ū lâng teh bán tê. 

阮緊提相機出來翕茶園的青翠、
Guán kín the̍h siòng-ki tshut-lâi hip tê-hn̂g ê tshenn-tshuì, 

翕挽茶姑娘揹加薦仔、
hip bán-tê koo-niû phāinn ka-tsì-á, 

翕阿母的笑容佮阮的歡喜，
hip a-bú ê tshiò-iông kah guán ê huann-hí, 

阮欲共遮的美麗攏紮轉去。
guán beh kā tsia-ê bí-lē lóng tsah --tńg-khì. 

一山踅過一山、
Tsi̍t suann se̍h-kuè tsi̍t suann, 

一嶺peh過一嶺，
tsi̍t niá peh-kuè tsi̍t niá, 

到位囉！
kàu-uī --looh! 

這爿有足濟誠媠的花草，
Tsit pîng ū tsiok tsē tsiânn suí ê hue-tsháu, 

紫藤花對樹頂津落來司奶、
tsí-tîng-hue tuì tshiū-tíng tin --lo̍h-lâi sai-nai, 

李仔花覕佇遐bún-bún仔笑、
lí-á-hue bih tī hia bún-bún-á tshiò, 

桃仔花咧共阮擛手。
thô-á-hue teh kā guán ia̍t-tshiú. 

彼爿有幾若條桌仔，
Hit pîng ū kuí-nā liâu toh-á, 

種茶的地主，
tsìng tê ê tē-tsú, 

攏來現場泡茶予人啉。
lóng lâi hiān-tiûnn phàu tê hōo lâng lim. 

阮一喙一喙寬寬仔啉落喉，
Guán tsi̍t tshuì tsi̍t tshuì khuann-khuann-á lim lo̍h-âu, 

芳芳芳、
phang-phang-phang, 

茫茫茫。
bâng-bâng-bâng. 

哇！
Uah! 

敢講遮就是世外桃源？
Kám-kóng tsia tō sī sè-guā-thô-guân?

中央排兩排長桌仔，
Tiong-ng pâi nn̄g pâi tn̂g toh-á, 

一盤一盤的菜開始出場囉！
tsi̍t puânn tsi̍t puânn ê tshài khai-sí tshut-tiûnn --looh! 

逐盤菜攏是在地人用愛心煮出來的，
Ta̍k puânn tshài lóng sī tsāi-tē-lâng iōng ài-sim tsú --tshut-lâi --ê, 

毋但有山珍，走山雞，
m̄-nā ū san-tin, tsáu-suann-ke, 

閣有海味，溪蝦仔，
koh ū hái-bī, khe-hê-á, 

嘛有我上愛食的香瓜仔鬚佮冬筍排骨湯。
mā ū guá siōng ài tsia̍h ê hiunn-kue-á-tshiu kah tang-sún pâi-kut thng. 

哇！
Uah! 

實在是有夠腥臊的啦！
Si̍t-tsāi sī ū-kàu tshenn-tshau --ê --lah! 

天色沓沓仔欲暗去，
Thinn-sik ta̍uh-ta̍uh-á beh àm--khì, 

導覽員𤆬逐家徙位，
tō-lám-uân tshuā ta̍k-ke suá-uī, 

來到一个清靜的草埔仔邊，
lâi-kàu tsi̍t ê tshing-tsīng ê tsháu-poo-á-pinn, 

予阮又閣一擺的驚喜。
hōo guán iū-koh tsi̍t pái ê kiann-hí. 

每一塊茶桌仔攏排甲誠高雅；
Muí tsi̍t tè tê-toh-á lóng pâi kah tsiânn ko-ngá; 

每一位泡茶的姑娘攏生做誠媠；
muí tsi̍t uī phàu tê ê koo-niû lóng senn-tsò tsiânn suí; 

每一杯茶啉著攏誠甘甜。
muí tsi̍t pue tê lim tio̍h lóng tsiânn kam-tinn. 

哇！
Uah!

我真正是茫矣！
Guá tsin-tsiànn sī bâng --ah! 

醉矣！
Tsuì --ah! 

日頭無相辭就走去，
Ji̍t-thâu bô sio-sî tō tsáu--khì, 

雄雄逐家攏恬tsiuh-tsiuh，
hiông-hiông ta̍k-ke lóng tiām-tsiuh-tsiuh, 

導覽員閣一擺𤆬逐家徙位。
tō-lám-uân koh tsi̍t pái tshuā ta̍k-ke suá-uī. 

跕跤跕手勻勻仔行，
Liam kha liam tshiú ûn-ûn-á kiânn, 

行來溼溼的草埔仔邊、
kiânn lâi sip-sip ê tsháu-poo-á-pinn, 

澹澹的溪仔墘、
tâm-tâm ê khe-á-kînn, 

溡溡的樹仔跤。
tshî-tshî ê tshiū-á-kha. 

這陣有幾若百蕊利劍劍的目睭，
Tsit-tsūn ū kuí-nā pah luí lāi-kiàm-kiàm ê ba̍k-tsiu, 

佇遐相過來、
tī hia siòng kuè-lâi, 

相過去，
siòng kuè-khì, 

逐家攏毋敢講話，
ta̍k-ke lóng m̄ kánn kóng-uē, 

干焦聽著喘氣的聲。
kan-na thiann-tio̍h tshuán-khuì ê siann. 

哇！
Uah! 

一葩一葩的光飛過來、
Tsi̍t pha tsi̍t pha ê kng pue --kuè-lâi, 

走過去，
tsáu --kuè-khì, 

愈來愈濟、
jú lâi jú tsē, 

愈來愈光、
jú lâi jú kng, 

愈來愈媠。
jú lâi jú suí. 

導覽員細細聲仔講，
Tō-lám-uân sè-sè-siann-á kóng, 

逐家恬恬仔聽。
ta̍k-ke tiām-tiām-á thiann. 

伊講母的火金蛄是閉思的姑娘，
I kóng bú--ê hué-kim-koo sī pì-sù ê koo-niû, 

覕佇草埔仔裡；
bih tī tsháu-poo-á--lí; 

公的火金蛄是大方的公子，
kang--ê hué-kim-koo sī tāi-hong ê kong-tsú, 

會飛落來邀請姑娘仔。
ē pue lo̍h-lâi iau-tshiánn koo-niû-á. 

兩人若有佮意就會開始談情說愛，
Nn̄g lâng nā ū kah-ì tō ē khai-sí tâm tsîng suat ài, 

愛的故事就按呢開始。
ài ê kòo-sū tsiū-án-ne khai-sí. 

火金蛄猶是佇遐飛來飛去，
Hué-kim-koo iáu sī tī hia pue lâi pue khì, 

看火金蛄的人攏毋甘轉去。
khuànn hué-kim-koo ê lâng lóng m̄-kam tńg--khì. 

時間寬寬仔、
Sî-kan khuann-khuann-á, 

寬寬仔過去，
khuann-khuann-á kuè--khì, 

阿爸講：
a-pah kóng:

「誠晏矣，
“Tsiânn uànn --ah, 

咱好來去轉囉，
lán hó lâi-khì tńg --looh, 

山路歹行喔！」
suann-lōo pháinn kiânn --ooh!” 

阮才慢慢仔、
Guán tsiah bān-bān-á, 

慢慢仔離開。
bān-bān-á lī-khui.

