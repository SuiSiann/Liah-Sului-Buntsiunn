597 《宜蘭囡仔學臺語讀本 第六冊》

大漢 
Tuā-hàn

一年仔戇戇，
It-nî-á gōng-gōng,

逐項攏聽老師講。
ta̍k hāng lóng thiann lāu-su kóng.

二年仔乖乖，
Jī-nî-á kuai-kuai,

排隊緊快毋敢歪。
pâi-tuī kín-khuài m̄ kánn uai.

三年仔意見濟，
Sann-nî-á ì-kiàn tsē,

定欲攑手問烏白。
tiānn beh gia̍h-tshiú mn̄g oo-pe̍h.

四年仔𠢕變竅，
Sì-nî-á gâu piàn-khiàu,

拄著代誌想會齊。
tú-tio̍h tāi-tsì siūnn ē tsiâu.

五年仔興走興傱，
Gōo-nî-á hìng tsáu hìng tsông,

風神想欲做囡仔王。
hong-sîn siūnn-beh tsò gín-á-ông.

六年仔坐車仔四界躘，
La̍k-nî-á tsē tshia-á sì-kè liòng,

連鞭就欲讀國中。
liâm-mi tō beh tha̍k kok-tiong.

恁遮鬼真濟
Lín tsia kuí tsin tsē

一透早，
Tsi̍t thàu-tsá,

#阿明#欲去菜市仔買一寡仔青菜、果子仔，
#A-bîng# beh khì tshài-tshī-á bé tsi̍t-kuá-á tshenn-tshài, kué-tsí-á, 

行啊行，
kiânn --ah kiânn, 

踅啊踅。
se̍h --ah se̍h.

行來到一擔賣果子的擔前，
Kiânn lâi kàu tsi̍t tànn bē kué-tsí ê tànn-tsîng,

#阿明#：「頭家，
#A-bîng#: “Thâu-ke,

恁這菝仔按怎賣？」
lín tse pua̍t-á án-tsuánn bē?”

頭家：「一斤算你五十就好啦！」
Thâu-ke: “Tsi̍t kin sǹg lí gōo-tsa̍p tō hó --lah!”

#阿明#：「恁遮貴真濟！」
#A-bîng#: “Lín tsia kuì tsin tsē!”

頭家：「鬼？
Thâu-ke: “Kuí? 

啥物鬼？
Siánn-mih kuí? 

佇佗？
Tī tó? 

佇佗？
Tī tó? 

這馬抑毋是七月時仔，
Tsit-má ia̍h m̄ sī tshit-gue̍h-sî-á, 

你嘛莫共我嚇驚！」
lí mā mài kā guá heh-kiann!”

#阿明#：「這菝仔有貴。」
#A-bîng#: “Tse pua̍t-á ū kuì.”

頭家：「原來是按呢！
Thâu-ke: “Guân-lâi sī án-ne! 

你嘛講予清楚，
Lí mā kóng hōo tshing-tshó, 

我想講彼……好啦！
guá siūnn-kóng he... hó --lah! 

若欲就算你較俗的——#四十五#就好，
Nā beh tō sǹg lí khah sio̍k --ê── #sì-tsa̍p-gōo# tō hó, 

欲無？」
beh --bô?”

相透濫的#臺灣話#
Sio thàu-lām ê #Tâi-uân-uē#

#A-khoh#佮#A-bi-khoh#坐佇亭仔跤等bá-suh，
#A-khoh# kah #A-bi-khoh# tsē tī tîng-á-kha tán bá-suh, 

一時仔囝#E-oh#參#Thā-khe-oh#嘛到位，
tsi̍t-sî-á-kiánn #E-oh# tsham #Thā-khe-oh# mā kàu-uī, 

阮五个攏欲坐#塭底#往#礁溪#的頭幫車。
guán gōo ê lóng beh tsē #Ùn-té# óng #Ta-khe# ê thâu-pang-tshia.

這台車真新，
Tsit tâi tshia tsin sin,

開起來無啥聽著ia̋n-jín的聲，
khui --khí-lâi bô siánn thiann-tio̍h ia̋n-jín ê siann, 

運轉手叫做#Ma-sah#，
ūn-tsuán-tshiú kiò-tsò #Ma-sah#, 

一下上車就佮阮相借問，
tsi̍t-ē tsiūnn-tshia tō kah guán sio-tsioh-mn̄g, 

伊駛車真細膩，
i sái-tshia tsin sè-jī, 

Ha̋n-tóo-luh扞甲在在在，
ha̋n-tóo-luh huānn kah tsāi-tsāi-tsāi, 

嗚！
Oo! 

佮一台thoo-lá-khuh相閃，
Kah tsi̍t tâi thoo-lá-khuh sio-siám, 

伊就駛較邊仔。
i tō sái khah pinn--á. 

一睏仔就到#淇武蘭#，
Tsi̍t-khùn-á tō kàu #Kî-bú-lân#, 

#E-oh#參#Thā-khe-oh#就落車，
#E-oh# tsham #Thā-khe-oh# tō lo̍h-tshia, 

換一个oo-jí-sáng佮oo-ba-sáng peh上車頂。
uānn tsi̍t ê oo-jí-sáng kah oo-ba-sáng peh tsiūnn tshia-tíng.

一下看就知，
Tsi̍t-ē khuànn tō tsai, 

這个oo-jí-sáng佮oo-bá-sáng是一對翁仔姐，
tsit ê oo-jí-sáng kah oo-bá-sáng sī tsi̍t tuì ang-á-tsiá, 

in相𤆬欲去菜市仔買tha-má-toh轉炒卵，
in sio tshuā beh khì tshài-tshī-á bé tha-má-toh tńg tshá nn̄g, 

買mi-soh煮豆腐湯，
bé mi-soh tsú tāu-hū thng,

嘛欲去五金行買phiàn-tsì，
mā beh khì ngóo-kim-hâng bé phiàn-tsì, 

順紲提 lài-tà去灌ga-suh，
sūn-suà the̍h lài-tà khì kuàn ga-suh, 

阮#五#个攏佇公所的車牌仔落車，
guán #gōo# ê lóng tī kong-sóo ê tshia-pâi-á lo̍h-tshia, 

嘛講欲同齊坐#十#點#二十#彼幫車倒轉，
mā kóng beh tâng-tsê tsē #tsa̍p# tiám #jī-tsa̍p# hit pang tshia tò-tńg, 

實在有夠拄好！
si̍t-tsāi ū-kàu tú-hó!

外國來的船
Guā-kok Lâi ê Tsûn

啥物船？柴板敆的仿仔船。
Siánn-mih tsûn? Tshâ-pán kap ê hóng-á-tsûn.

對佗來？
Uì tó lâi?

#西班牙#的#安達魯西亞#。
#Se-pan-gâ# ê #An-ta-luh-si-a#.

對歐洲到美洲，
Uì Au-tsiu kàu Bí-tsiu,

駛過太平洋到亞洲，
sái-kuè Thài-pîng-iûnn kàu A-tsiu,

對#上海#來到#宜蘭#。
uì #Siōng-hái# lâi-kàu #Gî-lân#.

海風陣陣吹，布旗隨風飛，
Hái-hong tsūn-tsūn tshue, pòo-kî suî hong pue,

#烏石港#全全人，
#Oo-tsio̍h-káng# tsuân-tsuân lâng,

欲看彼隻板仔船，
beh khuànn hit tsiah pán-á-tsûn,

船頂清幽閣古雅，
tsûn-tíng tshing-iu koh kóo-ngá,

時間親像是倒退攄，
sî-kan tshin-tshiūnn sī tò-thè-lu,

親像是來到無仝的所在，
tshin-tshiūnn sī lâi-kàu bô kāng ê sóo-tsāi,

無偌久離港的時間已經到，
bô-guā-kú lī káng ê sî-kan í-king kàu,

布帆展開幾若樓，
pòo-phâng thián-khui kuí-nā lâu,

再會就愛真濟冬，
tsài-huē tō ài tsin tsē tang,

祝恁快樂來出帆！
Tsiok lín khuài-lo̍k lâi tshut-phâng!

古城新世紀
Kóo-siânn sin sè-kí

#蘭陽#平原頭城鎮，
#Lân-iâng# pîng-guân Thâu-siânn-tìn,

自古倚佇好位置，
tsū kóo uá tī hó uī-tì,

並山向海大里坑，
phīng suann hiòng hái Tāi-lí-khenn,

世界網路對遮起，
sè-kài bāng-lōo uì tsia khí,

電腦畫面隨時見，
tiān-náu uē-bīn suî-sî kìnn,

即時通訊好設備，
tsik-sî thong-sìn hó siat-pī,

海底電纜新科技，
hái-té tiān-lám sin kho-ki,

軁過太平洋一萬兩千里。
nǹg kuè Thài-pîng-iûnn tsi̍t-bān nn̄g-tshing lí.

立足家鄉看天下，
Li̍p-tsiok ka-hiong khuànn thian-hā,

迵到#美國#、#日本#、東南亞，
thàng kàu #Bí-kok#, #Ji̍t-pún#, Tang-lâm-a,

#菲律賓#、#澳洲#、#紐西蘭#，
#Hui-lu̍t-pin#, #Ò-tsiu#, #Niú-se-lân#,

國際動靜分秒無精差。
kok-tsè tōng-tsīng hun bió bô tsing-tsha.

純樸熱情的小城市，
Sûn-phok jia̍t-tsîng ê sió siânn-tshī,

掌握未來的好時機，
tsiáng-ak bī-lâi ê hó sî-ki,

海水溢來閣溢去，
hái-tsuí ik lâi koh ik khì,

佇遮——咱做伙創造#臺灣#的新世紀。
tī tsia—— lán tsò-hué tshòng-tsō #Tâi-uân# ê sin sè-kí.

一條路
Tsi̍t tiâu lōo

一條路，咧落茫茫仔的小雨，
Tsi̍t tiâu lōo, teh lo̍h bông-bông-á ê sió-hōo,

我沉重的跤步，
guá tîm-tāng ê kha-pōo,

踏佇這條澹澹狹狹的路，
ta̍h tī tsit tiâu tâm-tâm e̍h-e̍h ê lōo,

路邊的花蕊，
lōo-pinn ê hue-luí,

問阮哪會這時來散步，
mn̄g guán ná ē tsit sî lâi sàn-pōo,

我無應話，心內干焦想欲講：
guá bô ìn-uē, sim-lāi kan-na siūnn-beh kóng:

毋是散步，是欲去掃我至親的墓。
m̄ sī sàn-pōo, sī beh khì sàu guá tsì-tshin ê bōng.

這條路，
Tsit tiâu lōo,

有我流珠淚的目箍佮捶心肝的痛苦；
ū guá lâu tsu-luī ê ba̍k-khoo kah tuî-sim-kuann ê thòng-khóo;

這條路，
tsit tiâu lōo,

嘛是我年年思親佮永遠堅持的路。
mā sī guá nî-nî su tshin kah íng-uán kian-tshî ê lōo.

溫柔的面容，卻流出堅強的目屎，
Un-jiû ê bīn-iông, khiok lâu tshut kian-kiông ê ba̍k-sái,

我欲拍拚向前的一條路，
guá beh phah-piànn hiòng-tsiân ê tsi̍t tiâu lōo,

就算滿天的白雲雄雄來變烏，
tō sǹg muá thinn ê pe̍h-hûn hiông-hiông lâi piàn oo,

我的跤步，
guá ê kha-pōo, 

毋驚天來落雨，
m̄-kiann thinn lâi lo̍h-hōo,

猶原欲堅定行出真正開闊的路。
iû-guân beh kian-tīng kiânn tshut tsin-tsiànn khui-khuah ê lōo.

出世到度晬
Tshut-sì kàu tōo-tsè

人出世，
Lâng tshut-sì,

若無哀聲是會予人拍尻川䫌，
nā bô ai-siann sī ē hōo lâng phah kha-tshng-phué,

目睭包膜仔是瞌瞌，
ba̍k-tsiu pau-mo̍oh-á sī kheh-kheh,

一兩工人才敢擘金見光咧。
tsi̍t nn̄g kang lâng tsiah kánn peh-kim kìnn-kng --leh.

滿月到，
Muá-gue̍h kàu,

陪阮佇身邊定著是阮娘嬭，
puê guán tī sin-pinn tiānn-tio̍h sī guán niû-lé,

叔公仔、嬸婆仔、阿伯、阿姆來賀禮。
tsik-kong--á, tsím-pô--á, a-peh, a-ḿ lâi hō-lé,

紅包大的、細的衫紽楔
âng-pau tuā ê, sè ê sann tô-seh

講阮後日仔會𠢕讀冊。
kóng guán āu-ji̍t-á ē gâu tha̍k-tsheh.

#四#月日，
#Sì# gue̍h ji̍t,

穿新衫佮新鞋，
tshīng sin sann kah sin ê,

剃頭收瀾頷餅分逐家，
thì-thâu siu-nuā ām piánn pun ta̍k-ke,

講著收瀾收離離後改才會招小弟。
kóng-tio̍h siu-nuā siu-lī-lī āu-kái tsiah ē tsio sió-tī.

#一#歲度晬，
#Tsi̍t# huè tōo-tsè,

外媽禮數有夠濟，
guā-má lé-sòo ū-kàu tsē,

八卦、手指、偝巾、
pat-kuà, tshiú-tsí, āinn-kin,

幔被仔攢齊齊，
mua-phuē-á tshuân-tsê-tsê,

這馬大漢矣準備愛讀冊，
tsit-má tuā-hàn --ah tsún-pī ài tha̍k-tsheh,

老師教阮
lāu-su kà guán

「手抱孩兒才知爸母時」，
“Tshiú phō hâi-jî tsiah tsai pē-bú sî”,

一點仔攏毋是假的。
tsi̍t-tiám-á lóng m̄ sī ké--ê.

#宜蘭#的百年老店
#Gî-lân# ê pah nî lāu tiàm

時代咧進步，行業是百百種，
Sî-tāi teh tsìn-pōo, hâng-gia̍p sī pah-pah-tsióng,

店頭嘛是窒倒街，
tiàm-thâu mā sī that-tó-ke, 

毋過，
m̄-koh,

in攏愛接受市場的考驗，
in lóng ài tsiap-siū tshī-tiûnn ê khó-giām,

若無，隨時有可能會倒店。
nā bô, suî-sî ū khó-lîng ē tó-tiàm.

所以，會當經營百年的老店，
Sóo-í, ē-tàng king-îng pah nî ê lāu tiàm,

一定愛有伊的特色。
it-tīng ài ū i ê ti̍k-sik.

#宜蘭#的氣候佮土地，
#Gî-lân# ê khì-hāu kah thóo-tē,

適合種金棗、桔仔、李仔和楊桃。
sik-ha̍p tsìng kim-tsó, kiat-á, lí-á hām iûnn-tô.

因為大量出產，
In-uī tāi-liōng tshut-sán,

咱先民就用遮的天然食材做原料，
lán sian-bîn tō īng tsia ê thian-jiân si̍t-tsâi tsò guân-liāu,

做出「鹹酸甜」的喙食物，
tsò-tshut “Kiâm-sng-tinn” ê tshuì-tsia̍h-mi̍h, 

毋但予人食著會紲喙閣囥會久，
m̄-nā hōo lâng tsia̍h tio̍h ē suà-tshuì koh khǹg ē kú,

猶閣會當潤喉治嗽，
iáu-koh ē-tàng jūn-âu tī sàu,

受著逐家的歡迎，
siū-tio̍h ta̍k-ke ê huan-gîng,

成做#宜蘭#真時行的伴手禮。
tsiânn-tsò #Gî-lân# tsin sî-kiânn ê phuānn-tshiú-lé.

所以，#宜蘭#的「鹹酸甜」真出名，
Sóo-í, #Gî-lân# ê “kiâm-sng-tinn” tsin tshut-miâ,

一寡仔百年老店，
tsi̍t-kuá-á pah nî lāu tiàm,

就按呢代代流傳落來。
tsiū-án-ne tāi-tāi liû-thuân --lo̍h-lâi.

#宜蘭#農田水圳 
#Gî-lân# lông-tiân tsuí-tsùn

#蘭陽#平洋的水田攏是用來佈稻仔，
#Lân-iâng# pênn-iûnn ê tsuí-tshân lóng sī iōng-lâi pòo-tiū-á, 

田的水靠水溝破落來，
tshân ê tsuí khò tsuí-kau phuà --lo̍h-lâi, 

遮的水溝真濟攏倚佇大路墘抑是田岸跤，
tsia ê tsuí-kau tsin tsē lóng uá tī tuā-lōo-kînn ia̍h-sī tshân-huānn-kha, 

過路的人真少用目睭去共眼一下。
kuè lōo ê lâng tsin tsió iōng ba̍k-tsiu khì kā gán --tsi̍t-ē.

#宜蘭#出名的農田水圳有#萬長春圳#，
#Gî-lân# tshut-miâ ê lông-tiân tsuí-tsùn ū #Bān-tióng-tshun-tshùn#, 

這條圳是引#羅東溪#佮#蘭陽溪#的水，
tsit tiâu tsùn sī ín #Lô-tong-khe# kah #Lân-iâng-khe# ê suí, 

流過#二結#、#三結#一帶，
lâu kuè #Jī-kiat#, #Sann-kiat# it tài, 

#五結鄉#的水田三分兩攏靠這條水圳來種作。
#Gōo-kiat-hiong# ê tsuí-tshân sann hun nn̄g lóng khò tsit tiâu tsuí-tsùn lâi tsìng-tsoh. 

佇#宜蘭橋跤#的#宜蘭河#有一條水駁，
Tī #Gî-lân-kiô-kha# ê #Gî-lân-hô# ū tsi̍t tiâu tsuí-poh, 

伊會使得閘真濟水，
i ē-sái-tit tsa̍h tsin tsē tsuí, 

作田人共號做「#南流埤#」，
tsoh-tshân-lâng kā hō-tsò “#Lâm-lâu-pi#”, 

所閘落來的水軁過駁岸，
sóo tsa̍h --lo̍h-lâi ê tsuí nǹg-kuè poh-huānn, 

流入去#充館圳#，
lâu ji̍p-khì #Tshiong-kuán-tsùn#, 

予#宜蘭市##七張仔#，
hōo #Gî-lân-tshī# #Tshit-tiunn-á#, 

#壯圍#的#五間#、#功勞#、#古亭畚#
#Tsòng-uî# ê #Gōo-king#, #Kong-lô#, #Kóo-tîng-pūn# 

佮#礁溪#的#茅埔#、#塭底#，
kah #Ta-khe# ê #Hm̂-poo#, #Ùn-té#, 

一大片的農田有水通用。
tsi̍t tuā phiàn ê lông-tiân ū tsuí thang īng.

這款的農田水圳，
Tsit khuán ê lông-tiân tsuí-tsùn, 

上重要的是愛有真飽的水源，
siōng tiōng-iàu--ê sī ài ū tsin pá ê tsuí-guân, 

嘛愛有穩固的溝岸，
mā ài ū ún-kòo ê kau-huānn, 

咱祖先佇#兩#、#三百#年前就知影按呢做，
lán tsóo-sian tī #nn̄g#, #sann-pah# nî tsîng tō tsai-iánn án-ne tsò, 

所以講「飲水思源頭」是真要緊的一句話。
sóo-í kóng “Ím suí su guân-thâu” sī tsin iàu-kín ê tsi̍t kù uē.

#宜蘭#詩選
#Gî-lân# si-suán

#龜山#朝日 
#Ku-suann# tiau-ji̍t 

曉峰高出半天橫，
Hiáu hong ko tshut puàn thian hîng,

環抱滄波似鏡明。
huân phāu tshong pho sū kiànn bîng.

一葉孤帆山下過，
It ia̍p koo huân san hā kò,

遙看紅日碧濤生。
iâu khàn hông ji̍t phik tô sing.

#三貂 #
#Sam-tiau#

想像三峰天外嶢，
Sióng-siōng sam hong thian guē giâu,

現從島國指#三貂#；
hiān tsiông tó-kok tsí #Sam-tiau#;

猿梯直上雲千仞，
uân the ti̍t siōng hûn tshian jīn,

鳥道帷通路一條。
niáu tō uî thong lōo it tiâu.

望若茫茫西海隔，
Bōng jio̍k bông-bông se-hái kik,

開蘭步步北關遙；
khai lân pōo-pōo Pok-kuan iâu;

內山樵徑來茶客，
luē-san tsiâu kìng lâi tê khik,

說距新莊只兩朝。
suat kī Sin-tsong tsí lióng-tiau.

#五峰#瀑布
#Ngóo-hong# pho̍k-pò͘

#五峰#瀑布懸中天
#Ngóo-hong# pho̍k-pò͘ hiân tiong thian

六月清蒼山色鮮
Lio̍k-gua̍t tshing-tshong san-sik sian

幽谷溪聲流不息
iu-kok khe-sing liû put sit

白雲深處有神仙
pe̍h-hûn tshim tshù iú sîn-sian

#蘭陽#野望
#Lân-iâng# iá bōng

青天白鷺映花紅
Tshing-thian pi̍k-lōo ìng hua hông

放眼關河氣象雄
Hòng gán kuan-hô khì-siōng hiông

海上龜峰跨獨立
Hái-siōng kui-hong khuà to̍k-li̍p

萬山如畫碧雲中
Bān san jû uē  phik-hûn tiong

#龍潭#印月
#Lîng-thâm# ìn gua̍t

#龍潭#碧水玉壺清
#Lîng-thâm# phik-suí gio̍k-ôo tshing

印得秋空兩月明
Ìn tik tshiu khong lióng gua̍t bîng

百里江山如畫稿
Pik lí kang-san jû uē-kó

青巖藍影盡含情
Tshing giâm nâ íng tsīn hâm tsîng

