707 阿母

毋知對當時開始，
M̄ tsai uì tang-sî khai-sí, 

#阿芬#就一日到暗咧想講，
#A-hun# tō tsi̍t-ji̍t-kàu-àm teh siūnn-kóng, 

到底阿母是生做啥款？
tàu-té a-bú sī senn-tsò siánn-khuán? 

雖然，
Sui-jiân, 

對#阿芬#來講，
tuì #A-hun# lâi kóng, 

無老母是一層足慣勢的代誌，
bô lāu-bú sī tsi̍t tsân tsiok kuàn-sì ê tāi-tsì, 

毋過厝邊頭尾的姨婆、
m̄-koh tshù-pinn-thâu-bué ê î-pô, 

嬸婆in逐遍若是來厝裡揣阿媽開講，
tsím-pô in ta̍k piàn nā-sī lâi tshù--lí tshuē a-má khai-káng, 

攏會對#阿芬#講：
lóng ē tuì #A-hun# kóng: 

「謼！
“Hooh! 

有夠成in母仔！
Ū-kàu sîng in bú--á! 

In老母實在是誠媠！」
In lāu-bú si̍t-tsāi sī tsiânn suí!” 

愈按呢講，
Jú án-ne kóng, 

#阿芬#就愈想欲知影阿母的模樣。
#A-hun# tō jú siūnn-beh tsai-iánn a-bú ê bôo-iūnn.

有一工，
Ū tsi̍t kang,

#阿芬#搜著一張查某人的相片，
#A-hun# tshiau-tio̍h tsi̍t tiunn tsa-bóo-lâng ê siòng-phìnn, 

伊穿一領合軀的烏衫佮紅絳絳的長褲，
i tshīng tsi̍t niá ha̍h-su ê oo sann kah âng-kòng-kòng ê tn̂g-khòo, 

閣踏一雙懸踏仔，
koh ta̍h tsi̍t siang kuân-ta̍h-á, 

毋但體格媠，
m̄-nā thé-keh suí, 

面框嘛媠，
bīn-khing mā suí, 

袂予人感覺妖嬌。
bē hōo lâng kám-kak iau-kiau. 

微微仔的笑容，
Bî-bî-á ê tshiò-iông, 

有一種溫暖的氣質，
ū tsi̍t tsióng un-luán ê khì-tsit, 

毋過，
m̄-koh, 

煞透濫淡薄仔憂愁。
suah thàu-lām tām-po̍h-á iu-tshiû. 

彼是一種親骨肉的感應，
He sī tsi̍t tsióng tshin-kut-jio̍k ê kám-ìng, 

#阿芬#心內知影這就是伊一直咧搜揣的答案，
#A-hun# sim-lāi tsai-iánn tse tō sī i it-ti̍t teh tshiau-tshuē ê tap-àn, 

伊就恬恬仔共相片囥入去伊的屜仔內。
i tō tiām-tiām-á kā siòng-phìnn khǹg ji̍p-khì i ê thuah-á-lāi.

自#一年仔#入學到今，
Tsū #it-nî-á# ji̍p-o̍h kàu-tann, 

阿媽都定定交代講：
a-má to tiānn-tiānn kau-tài kóng: 

「你去學校是毋通共同學講恁老爸老母離緣，
“Lí khì ha̍k-hāu sī m̄-thang kā tông-o̍h kóng lín lāu-pē lāu-bú lī-iân, 

這是見笑代，
tse sī kiàn-siàu-tāi, 

莫予人知。
mài hōo lâng tsai. 

無，
Bô,

人會看你無。」
lâng ē khuànn lí bô.” 

#阿芬#誠聽喙，
#A-hun# tsiânn thiann-tshuì, 

攏毋敢講，
lóng m̄ kánn kóng, 

嘛驚人笑，
mā kiann lâng tshiò, 

袂輸是家己做毋著代誌仝款，
bē-su sī ka-kī tsò m̄-tio̍h tāi-tsì kāng-khuán, 

個性變甲足閉思的，
kò-sìng piàn kah tsiok pì-sù --ê, 

講話嘛敢若蠓仔咧，
kóng-uē mā kánn-ná báng-á --leh, 

有夠細聲。
ū-kàu sè-siann. 

#六年仔#的時，
#La̍k-nî-á# ê sî, 

#阿芬#真欣羨坐佇伊邊仔的查某同學，
#A-hun# tsin him-siān tsē tī i pinn--á ê tsa-bóo tông-o̍h, 

這位同學逐工頭鬃攏捋甲誠整齊，
tsit uī tông-o̍h ta̍k kang thâu-tsang lóng lua̍h kah tsiânn tsíng-tsê,

講是in老母捋的。
kóng sī in lāu-bú lua̍h --ê, 

#阿芬#心內想講：
#A-hun# sim-lāi siūnn-kóng: 

「誠好命，
“Tsiânn hó-miā, 

我攏家己縛頭鬃。」
guá lóng ka-kī pa̍k thâu-tsang.” 

猶閣有，
Iáu-koh ū, 

這位同學in老母逐工中晝攏捾飯包來，
tsit uī tông-o̍h in lāu-bú ta̍k kang tiong-tàu lóng kuānn pn̄g-pau lâi, 

飯包內底攏有一粒煎甲媠噹噹的卵包。
pn̄g-pau lāi-té lóng ū tsi̍t lia̍p tsian kah suí-tang-tang ê nn̄g-pau. 

啊若家己的飯包，
Ah nā ka-kī ê pn̄g-pau, 

是下早仔阿媽攢好紮來學校炊過的，
sī e-tsái-á a-má tshuân hó tsah lâi ha̍k-hāu tshue--kuè --ê, 

內底是昨昏暗頓食賰的灌腸，
lāi-té sī tsa-hng àm-tǹg tsia̍h tshun ê kuàn-tshiâng, 

猶閣有炊甲澹去的肉酥佮黃去的蕹菜。
iáu-koh ū tshue kah tâm--khì ê bah-soo kah n̂g--khì ê ìng-tshài.

逐年母親節若欲到，
Ta̍k nî Bú-tshin-tsiat nā beh kàu, 

#阿芬#攏會對學校紮一蕊家己做的紅色剪絨仔花轉來，
#A-hun# lóng ē uì ha̍k-hāu tsah tsi̍t luí ka-kī tsò ê âng-sik tsián-jiông-á-hue tńg--lâi, 

老師講愛提轉來結踮阿母的身軀頂。
lāu-su kóng ài the̍h tńg-lâi kat tiàm a-bú ê sin-khu-tíng.

#阿芬#躊躇足久的，
#A-hun# tiû-tû tsiok kú --ê, 

最後攏是共紅色剪絨花提予阿媽。
tsuè-āu lóng sī kā âng-sik tsián-jiông-hue the̍h hōo a-má. 

就按呢，
Tsiū-án-ne, 

母親節過矣，
Bú-tshin-tsiat kuè --ah, 

五月節、
Gōo-gue̍h-tsiat, 

中秋、
Tiong-tshiu, 

二九暝，
Jī-káu-mê, 

其實，
kî-si̍t, 

不管時#阿芬#攏會kho̍k-kho̍k相對門口的籬笆大門。
put-kuán-sî #A-hun# lóng ē kho̍k-kho̍k siòng tuì mn̂g-kháu ê lî-pa tuā-mn̂g. 

伊已經等足濟年矣，
I í-king tán tsiok tsē nî --ah, 

伊咧等有一工，
i teh tán ū tsi̍t kang, 

相片內底彼个穿插時行的查某人出現。
siòng-phìnn lāi-té hit ê tshīng-tshah sî-kiânn ê tsa-bóo-lâng tshut-hiān. 

伊嘛一直咧練習叫「阿母」這兩字。
I mā it-ti̍t teh liān-si̍p kiò “a-bú” tsit nn̄g jī. 

雖然一直叫袂好勢，
Sui-jiân it-ti̍t kiò bē hó-sè, 

毋過到時陣，
m̄-koh kàu sî-tsūn, 

伊一定欲大聲喝出來，
i it-tīng beh tuā-siann huah --tshut-lâi, 

而且閣共紅色剪絨仔花結起去，
jî-tshiánn koh kā âng-sik tsián-jiông-á-hue kat --khí-khì, 

予逐家知影：
hōo ta̍k-ke tsai-iánn: 

「這是阮阿母！」
“Tse sī guán a-bú!”

