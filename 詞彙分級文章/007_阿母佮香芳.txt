7 阿母佮香芳

細漢的時，
Sè-hàn ê sî, 

阿母咧做裁縫，
a-bú teh tsò tshâi-hông,

因為手路誠幼，
in-uī tshiú-lōo tsiânn iù, 

親情朋友攏會提布來予伊做衫。
tshin-tsiânn pîng-iú lóng ē the̍h pòo lâi hōo i tsò sann.

若是有色水較媠的布幼仔，
Nā-sī ū sik-tsuí khah suí ê pòo-iù-á, 

勤儉的阿母就會共抾起來，
khîn-khiām ê a-bú tō ē kā khioh --khí-lâi, 

伊講這會當做誠濟無仝款的香芳。
i kóng tse ē-tàng tsò tsiânn tsē bô kāng-khuán ê hiunn-phang.




五日節欲到的時，
Gōo-ji̍t-tseh beh kàu ê sî, 

阿母就會款寡棉仔佮紅紗線，
a-bú tō ē khuán kuá mî-á kah âng se-suànn, 

閣去漢藥店買一寡芳料，
koh khì hàn-io̍h-tiàm bé tsi̍t-kuá phang-liāu, 

看布幼仔的色水來做香芳。
khuànn pòo-iù-á ê sik-tsuí lâi tsò hiunn-phang.

若有黃色的綢仔布，
Nā ū n̂g-sik ê tiû-á-pòo, 

伊就用來紩一隻虎仔型的袋仔，
i tō iōng-lâi thīnn tsi̍t tsiah hóo-á hîng ê tē-á, 

共搵芳料的棉仔櫼入去內底，
kā ùn phang-liāu ê mî-á tsinn ji̍p-khì lāi-té, 

閣攑烏筆佇額頭寫一字「王」字，
koh gia̍h oo pit tī hia̍h-thâu siá tsi̍t jī “ông” jī, 

佇身軀畫一逝一逝的虎紋。
tī sin-khu uē tsi̍t tsuā tsi̍t tsuā ê hóo-bûn. 

這个時陣，
Tsit ê sî-tsūn, 

就出現一隻威風凜凜的虎仔香芳囉！
tō tshut-hiān tsi̍t tsiah ui-hong lím-lím ê hóo-á hiunn-phang --looh!

若是有茄仔色的布，
Nā-sī ū kiô-á-sik ê pòo, 

伊就會做一條金滑金滑的茄仔，
i tō ē tsò tsi̍t tiâu kim-ku̍t kim-ku̍t ê kiô-á, 

閣會佇茄仔頂懸鬥一葉青色的蒂頭，
koh ē tī kiô-á tíng-kuân tàu tsi̍t hio̍h tshenn-sik ê tì-thâu, 

看起來誠古錐。
khuànn --khí-lâi tsiânn kóo-tsui. 

啊若有花仔布，
Ah nā ū hue-á-pòo, 

伊就會鉸一塊紅色的雞髻，
i tō ē ka tsi̍t tè âng-sik ê ke-kuè, 

紩佇雞頭頂懸，
thīnn tī ke-thâu tíng-kuân, 

佇雞尾插幾枝仔雞毛，
tī ke-bué tshah kuí-ki-á ke-mn̂g, 

做一隻𪁎趒的雞鵤仔香芳。
tsò tsi̍t tsiah tshio-tiô ê ke-kak-á hiunn-phang. 

總講一句，
Tsóng kóng tsi̍t kù, 

若有啥物料，
nā ū siánn-mih liāu, 

阿母就做啥物款的香芳。
a-bú tō tsò siánn-mih khuán ê hiunn-phang.




阮庄裡有一个風俗，
Guán tsng--lí ū tsi̍t ê hong-sio̍k, 

就是查某囝嫁出去的頭一冬，
tō sī tsa-bóo-kiánn kè tshut-khì ê thâu tsi̍t tang,

為著欲表示新娘腹腸闊，
uī-tio̍h beh piáu-sī sin-niû pak-tn̂g khuah, 

後頭厝攏會佇五日節進前，
āu-thâu-tshù lóng ē tī Gōo-ji̍t-tseh tsìn-tsîng, 

送六捾香芳去予伊。
sàng la̍k kuānn hiunn-phang khì hōo i. 

一捾差不多有二十个，
Tsi̍t kuānn tsha-put-to ū jī-tsa̍p ê, 

通分予厝邊頭尾的囡仔。
thang pun hōo tshù-pinn-thâu-bué ê gín-á. 

聽講掛這種香芳的囡仔，
Thiann-kóng kuà tsit tsióng hiunn-phang ê gín-á, 

會加足好育飼。
ē ke tsiok hó io-tshī. 

逐家蹛仝庄，
Ta̍k-ke tuà kāng tsng, 

啥人兜有嫁娶攏嘛知，
siánn-lâng tau ū kè-tshuā lóng mā tsai,

逐擺攏有真濟人來共新娘討香芳。
ta̍k pái lóng ū tsin tsē lâng lâi kā sin-niû thó hiunn-phang.

庄裡的人知影阿母真𠢕做香芳，
Tsng--lí ê lâng tsai-iánn a-bú tsin gâu tsò hiunn-phang, 

攏會來倩阿母做。
lóng ē lâi tshiànn a-bú tsò.




這个時陣，
Tsit ê sî-tsūn, 

阿母做的香芳，
a-bú tsò ê hiunn-phang, 

花樣就真濟款囉！
hue-iūnn tō tsin tsē khuán --looh! 

人客欲挃啥就做啥。
Lâng-kheh beh ti̍h siánn tō tsò siánn.

阿母講每一款香芳，
A-bú kóng muí tsi̍t khuán hiunn-phang, 

攏有伊的含意。
lóng ū i ê hâm-ì. 

譬論講掛雞會起家；
Phì-lūn-kóng kuà ke ē khí ke; 

掛塗豆會食甲老老老；
kuà thôo-tāu ē tsia̍h kah lāu-lāu-lāu; 

金瓜厚子，
kim-kue kāu tsí, 

掛咧會生較濟囡仔；
kuà --leh ē senn khah tsē gín-á; 

掛虎較猛虎；
kuà hóo khah bíng-hóo; 

掛茄會𪁎趒；
kuà kiô ē tshio-tiô;

掛粽金銀財寶對恁兜送。
kuà tsàng kim-gîn-tsâi-pó uì lín tau sàng.

也因為阿母攏會應人客的要求，
Iā in-uī a-bú lóng ē ìn lâng-kheh ê iau-kiû, 

逐擺生理誠交易，
ta̍k pái sing-lí tsiânn ka-ia̍h, 

做攏袂離。
tsò lóng bē lī.




阿母有歲矣，
A-bú ū-huè --ah, 

目睭嘛愈來愈花，
ba̍k-tsiu mā jú lâi jú hue, 

無法度閣紩幼路的香芳，
bô-huat-tōo koh thīnn iù-lōo ê hiunn-phang, 

伊就掛一副目鏡，
i tō kuà tsi̍t hù ba̍k-kiànn,

做一隻大大隻的雞鵤仔香芳予孫掛。
Tsò tsi̍t tsiah tuā-tuā tsiah ê ke-kak-á hiunn-phang hōo sun kuà. 

遠遠看去袂輸掛一塊大金牌，
Hn̄g-hn̄g khuànn--khì bē-su kuà tsi̍t tè tuā kim-pâi,

愈看愈心適。
jú khuànn jú sim-sik.

看起來，
Khuànn --khí-lâi, 

佇阿母的記持内底，
tī a-bú ê kì-tî lāi-té, 

五日節是一定愛掛香芳才有準算喔！
Gōo-ji̍t-tseh sī it-tīng ài kuà hiunn-phang tsiah ū tsún-sǹg --ooh!

