705 賣夢的阿媽——莊朱玉女

#2015#年二月#十三#，
#2015# nî jī-gue̍h #tsa̍p-sann#, 

一个散食人的守護神，
tsi̍t ê sàn-tsia̍h-lâng ê siú-hōo-sîn, 

恬恬仔來離開這个世間，
tiām-tiām-á lâi lī-khui tsit ê sè-kan, 

去天頂做神矣！
khì thinn-tíng tsò sîn --ah! 

伊是十箍愛心自助餐的頭家娘——#莊朱玉女#女士。
I sī tsa̍p khoo ài-sim tsū-tsōo-tshan ê thâu-ke-niû —— #Tsng-Tsu Gio̍k-lú# lú-sū. 

伊的離開，
I ê lī-khui, 

留予咱無限的數念佮毋甘。
lâu hōo lán bû-hān ê siàu-liām kah m̄-kam.

對#澎湖#搬過來的#莊朱玉女#，
Uì #Phênn-ôo# puann --kuè-lâi ê #Tsng-Tsu Gio̍k-lú#, 

早期經營撞球間的生理，
tsá-kî king-îng tōng-kiû-king ê sing-lí, 

有儉一寡財產。
ū khiām tsi̍t-kuá tsâi-sán. 

伊若毋是因為救苦救難的慈悲心，
I nā m̄ sī in-uī kiù-khóo-kiù-lān ê tsû-pi sim, 

一世人的食穿，
tsi̍t-sì-lâng ê tsia̍h-tshīng, 

絕對無問題。
tsua̍t-tuì bô būn-tê. 

毋過，
M̄-koh , 

伊毋甘遐的靠手面趁食的艱苦人佮有手伸無路、
i m̄-kam hia-ê khò tshiú-bīn thàn-tsia̍h ê kan-khóo-lâng kah ū tshiú tshun bô-lōo,

有跤行無步的流浪漢，
ū kha kiânn bô-pōo ê liû-lōng-hàn, 

過彼種這頓食飽毋知後頓佇佗的生活，
kuè hit tsióng tsit tǹg tsia̍h-pá m̄ tsai āu tǹg tī tó ê sing-ua̍h, 

就發心欲做好代。
tō huat-sim beh tsò hó tāi. 

伊佇#高雄市#設一擔愛心自助餐，
I tī #Ko-hiông-tshī# siat tsi̍t tànn ài-sim tsū-tsōo-tshan, 

予來遮食飯的人客干焦用一个銀角仔，
hōo lâi tsia tsia̍h-pn̄g ê lâng-kheh kan-ta iōng tsi̍t ê gîn-kak-á, 

就會當食有魚有肉閣有菜佮的一頓。
tō ē-tàng tsia̍h ū hî ū bah koh ū tshài kah ê tsi̍t tǹg. 

這種穩了袂趁，
Tsit tsióng ún liáu bē thàn, 

閣愛倒貼的生理，
koh ài tò-thiap ê sing-lí, 

佇#臺灣#這个功利的社會，
tī #Tâi-uân# tsit ê kong-lī ê siā-huē, 

欲哪有人會去做咧？
beh ná ū lâng ē khì tsò --leh? 

想袂到，
Siūnn bē kàu, 

阿媽伊一下賣就是#五十幾#冬。
a-má i tsi̍t-ē bē tō sī #gōo-tsa̍p-kuí# tang. 

有真濟人攏笑伊戇，
Ū tsin tsē lâng lóng tshiò i gōng, 

伊隨應講：
i suî ìng kóng: 

「這欲按怎講咧？
“Tse beh án-tsuánn kóng --leh? 

橫直就是人飼咱、
Huâinn-ti̍t tō sī lâng tshī lán, 

咱飼人啦！」
lán tshī lâng --lah! ”

有一擺，
Ū tsi̍t pái, 

阿媽破病蹛院幾若工，
a-má phuà-pēnn tuà-īnn kuí-nā kang, 

囝兒序細苦勸伊規氣共自助餐收收起來，
kiánn-jî sī-sè khóo-khǹg i kui-khì kā tsū-tsōo-tshan siu-siu --khí-lâi, 

莫閣做矣，
mài koh tsò --ah, 

調養身體較要緊。
tiâu-ióng sin-thé khah iàu-kín. 

毋過唸做別人唸、
M̄-koh liām tsò pa̍t-lâng liām, 

煮做伊家己煮，
tsú tsò i ka-kī tsú, 

等袂得身體復原，
tán bē-tit sin-thé ho̍k-guân, 

就趕緊繼續去菜市仔款菜煮飯，
tō kuánn-kín kè-sio̍k khì tshài-tshī-á khuán tshài tsú-pn̄g, 

繼續經營彼間一工收入無到五百箍的了錢生理。
kè-sio̍k king-îng hit king tsi̍t kang siu-ji̍p bô kàu gōo-pah khoo ê liáu-tsînn sing-lí. 

別人是賣田咧飼囝，
Pa̍t-lâng sī bē tshân teh tshī-kiánn, 

#莊#阿媽是賣七間透天厝來幫助別人猶無夠，
#Tsng# a-má sī bē tshit king thàu-thinn-tshù lâi pang-tsōo pa̍t-lâng iáu bô-kàu, 

閣著去標會仔、
koh tio̍h khì pio-huē-á, 

做回收提來鬥。
tsò huê-siu the̍h-lâi tàu. 

這種無求名利佮回報的心胸，
Tsit-tsióng bô kiû bîng-lī kah huê-pò ê sim-hing, 

世間是幾个人做會到？
sè-kan sī kuí ê lâng tsò ē kàu? 

原來伊干焦堅持一个信念：
Guân-lâi i kan-na kian-tshî tsi̍t ê sìn-liām: 

「人愛食予飽，
“Lâng ài tsia̍h hōo pá, 

才有氣力通做代誌。
tsiah ū khuì-la̍t thang tsò tāi-tsì. 

做工仔人其他的所在食袂起，
Tsò-kang-á-lâng kî-thann ê sóo-tsāi tsia̍h bē khí, 

啊若無食閣會枵死。」
ah nā bô tsia̍h koh ē iau--sí.”

#莊#阿媽慈悲行善的真實故事，
#Tsng# a-má tsû-pi hîng-siān ê tsin-si̍t kòo-sū, 

拄開始並無幾个人知影，
tú khai-sí pīng bô kuí ê lâng tsai-iánn, 

一直到#2000#年，
it-tit-kàu #2000# nî, 

電視節目「佇#臺灣#的故事──賣夢的老人」播出了後，
tiān-sī tsiat-bo̍k “Tī #Tâi-uân# ê kòo-sū ── bē bāng ê lāu-lâng” pò-tshut liáu-āu, 

逐家才知影這个為碼頭工人佮遊民恬恬付出的好人。
ta̍k-ke tsiah tsai-iánn tsit ê uī bé-thâu kang-lâng kah iû-bîn tiām-tiām hù-tshut ê hó-lâng.

佇這个功利的社會當中，
Tī tsit ê kong-lī ê siā-huē tang-tiong, 

有人是募逐家的錢來做愛心，
ū lâng sī bōo ta̍k-ke ê tsînn lâi tsò ài-sim, 

這个賣十箍愛心便當的#莊#阿媽是用家己的錢去幫助人，
tsit ê bē tsa̍p khoo ài-sim piān-tong ê #Tsng# a-má sī iōng ka-kī ê tsînn khì pang-tsōo lâng, 

這才是真正咧修行啦！
tse tsiah sī tsin-tsiànn teh siu-hīng --lah! 

所以稱呼伊是賣夢的阿媽，
Sóo-í tshing-hoo i sī bē bāng ê a-má, 

真正是一點仔都無超過。
tsin-tsiànn sī tsi̍t-tiám-á to bô tshiau-kuè.

