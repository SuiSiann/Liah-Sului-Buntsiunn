609 《新竹市國民小學閩南語教材大頭仔明第十一冊》

去庄跤𨑨迌
Khì tsng-kha tshit-thô

阿娟倒轉來矣。
A-kuan tò-tńg--lâi --ah.

頂禮拜六，
Tíng lé-pài la̍k, 

伊邀請阮去in阿媽兜𨑨迌。
i iau-tshiánn guán khì in a-má tau tshit-thô. 

食晝飽，
Tsia̍h tàu pá, 

in阿媽問阮：
in a-má mn̄g guán: 

「恁是欲去掠魚仔，
“Lín sī beh khì lia̍h hî-á, 

抑是欲去挽果子？」
ia̍h-sī beh khì bán kué-tsí?” 

阮講阮兩項攏欲。
Guán kóng guán nn̄g hāng lóng beh.

句型練習
Kù-hîng liān-si̍p

1.你是欲買包仔，
1.Lí sī beh bé pau-á, 

抑是欲買饅頭／飯丸／肉粽？
ia̍h-sī beh bé bán-thô/ pn̄g-uân/ bah-tsàng?

2.你是欲種高麗菜，
2.Lí sī beh tsìng ko-lê-tshài, 

抑是欲種白菜／蕹菜／番麥？
ia̍h-sī beh tsìng pe̍h-tshài/ ìng-tshài/ huan-be̍h? 

3.你是欲食麵，
3.Lí sī beh tsia̍h mī, 

抑是欲食米粉／飯／肉圓？
ia̍h-sī beh tsia̍h bí-hún/ pn̄g/ bah-uân?

閩南語嘛有#rap#
Bân-lâm-gí mā ū #rap#

阿娟的阿媽佇庄跤
A-kuan ê a-má tī tsng-kha

庄跤的生活是按怎
Tsng-kha ê sing-ua̍h sī án-tsuánn

你看覓 掠魚仔挽果子
Lí khuànn-māi lia̍h hî-á bán kué-tsí

掠魚仔挽果子 
Lia̍h hî-á bán kué-tsí 

掠魚仔挽果子
lia̍h hî-á bán kué-tsí

生態池
Sing-thài-tî

舊年這个時陣，
Kū-nî tsit ê sî-tsūn, 

逐家攏足無閒，
ta̍k-ke lóng tsiok bô-îng, 

毋是佇咧挖水池，
m̄ sī tī-leh óo tsuí-tî, 

就是佇咧種花。
tō sī tī-leh tsìng hue. 

這馬來到遮，
Tsit-má lâi kàu tsia, 

會當看著田嬰歇佇蓮花頂面，
ē-tàng khuànn-tio̍h tshân-enn hioh tī liân-hue tíng-bīn, 

閣會當看著大肚魚仔佇池仔內面泅來泅去，
koh ē-tàng khuànn-tio̍h tuā-tōo-hî-á tī tî-á lāi-bīn siû lâi siû khì, 

實在足好的。
si̍t-tsāi tsiok hó--ê.

句型練習
Kù-hîng liān-si̍p

1.歇睏的時陣，
1.Hioh-khùn ê sî-tsūn, 

爸爸毋是去peh山, 
pá-pah m̄ sī khì peh suann, 

就是去種菜／種花／拍球。
tō sī khì tsìng tshài/ tsìng hue/ phah-kiû.

2.公園內底的人，
2.Kong-hn̂g lāi-té ê lâng, 

毋是佇咧開講，
m̄ sī tī-leh khai-káng, 

就是佇咧運動／散步／跳舞。
tō sī tī-leh ūn-tōng/ sàn-pōo/ thiàu-bú.

3.妹妹畫的動物，
3.Me--meh uē ê tōng-bu̍t, 

毋是狗仔，
m̄ sī káu-á, 

就是貓仔／兔仔／魚仔。
tō sī niau-á/ thòo-á/ hî-á.

閩南語嘛有#rap#
Bân-lâm-gí mā ū #rap#

逐家毋是挖水池 
Ta̍k-ke m̄ sī óo tsuí-tî 

就是鬥種花
tō sī tàu tsìng hue

舊年這个時陣 
Kū-nî tsit ê sî-tsūn 

實在足無閒
si̍t-tsāi tsiok bô-îng

這馬水底有大肚魚
tsit-má tsuí-té ū tuā-tōo-hî

閣有田嬰歇佇蓮花頂
koh ū tshân-enn hioh tī liân-hue-tíng

竹仔厝
Tik-á tshù

頂禮拜六下晡，
Tíng lé-pài la̍k ē-poo, 

阮去阿輝in兜的竹仔厝。
guán khì A-hui in tau ê tik-á tshù.

對窗仔看出去，
Uì thang-á khuànn --tshut-khì, 

毋但看著鳥仔飛來飛去，
m̄-nā khuànn-tio̍h tsiáu-á pue lâi pue khì, 

嘛有看著膨鼠peh懸peh低。
mā ū khuànn-tio̍h phòng-tshí peh kuân peh kē. 

風微微仔吹入來，
Hong bî-bî-á tshue --ji̍p-lâi, 

我佮阿賢竟然攏睏去。
guá kah A-hiân kìng-jiân lóng khùn--khì.

句型練習
Kù-hîng liān-si̍p

1.樹仔跤毋但有人佇咧開講，
1.Tshiū-á-kha m̄-nā ū lâng tī-leh khai-káng, 

嘛有人佇咧行棋／跳舞／唱歌。
mā ū lâng tī-leh kiânn-kî/ thiàu-bú/ tshiùnn-kua.

2.海邊毋但有人佇咧放風吹，
2.Hái-pinn m̄-nā ū lâng tī-leh pàng hong-tshue, 

嘛有人佇咧騎跤踏車／釣魚仔／泅水。
mā ū lâng tī-leh khiâ kha-ta̍h-tshia/tiàu hî-á/ siû-tsuí.

3.菜市仔內底毋但有人佇咧賣菜，
3.Tshài-tshī-á lāi-té m̄-nā ū lâng tī-leh bē tshài, 

嘛有人佇咧賣衫／賣鞋仔／賣水果。
mā ū lâng tī-leh bē sann/ bē ê-á/ bē tsuí-kó.

閩南語嘛有#rap#
Bân-lâm-gí mā ū #rap#

風微微仔吹入阮心底
Hong bî-bî-á tshue ji̍p guán sim-té 

吹啊吹
Tshue --ah tshue

佇彼个拜六下晡
Tī hit ê pài-la̍k ē-poo

啊哈 
Ah hah 

竟然睏去
Kìng-jiân khùn--khì

看著鳥仔 
Khuànn-tio̍h tsiáu-á 

看著膨鼠
khuànn-tio̍h phòng-tshí

看著啥物
Khuànn-tio̍h siánn-mih

竹仔厝看出去 
Tik-á-tshù khuànn --tshut-khì 

世界真趣味
sè-kài tsin tshù-bī

看星
Khuànn tshenn

彼工暗時，
Hit kang àm-sî, 

逐家佇外口開講，
ta̍k-ke tī guā-kháu khai-káng, 

天看起來足闊足烏的。
thinn khuànn--khí-lâi tsiok khuah tsiok oo--ê. 

天頂的星閃閃爍爍，
Thinn-tíng ê tshenn siám-siám-sih-sih, 

遮一粒，
tsia tsi̍t lia̍p, 

遐嘛一粒，
hia mā tsi̍t lia̍p, 

愈看愈濟，
jú khuànn jú tsē, 

愈看愈光。
jú khuànn jú kng.

佇無月娘的暗時，
Tī bô gue̍h-niû ê àm-sî, 

滿天的星變做是天頂的主角。
muá thinn ê tshenn piàn-tsò sī thinn-tíng ê tsú-kak.

句型練習
Kù-hîng liān-si̍p

1.山路／街仔路／公園足暗的，
1.Suann-lōo/ Ke-á-lōo/ Kong-hn̂g tsiok àm--ê, 

我愈行愈驚。
guá jú kiânn jú kiann.

2.菜／米粉／圓仔足好食的，
2.Tshài/ Bí-hún/ Înn-á tsiok hó-tsia̍h--ê, 

我愈食愈濟。
guá jú tsia̍h jú tsē.

3.哥哥一直講一直講，
3.Ko-koh it-ti̍t kóng it-ti̍t kóng, 

我愈聽愈歡喜／受氣／煩。
guá jú thiann jú huann-hí/ siū-khì/ huân.

閩南語嘛有#rap#
Bân-lâm-gí mā ū #rap#

遮一粒 
Tsia tsi̍t lia̍p 

遐有一粒
hia ū tsi̍t lia̍p

愈看愈光 
Jú khuànn jú kng 

愈看愈濟
jú khuànn jú tsē

共我講 
Kā guá kóng 

你佇咧看啥貨
lí tī leh khuànn siánn-huè

你臆看覓 
Lí ioh khuànn-māi 

你臆看覓
lí ioh khuànn-māi

我佇咧看啥貨
Guá tī-leh khuànn siánn-huè

滿天的星 
Muá thinn ê tshenn

愈看愈光 
Jú khuànn jú kng 

愈看愈濟
jú khuànn jú tsē

去海邊仔騎跤踏車
Khì hái-pinn-á khiâ kha-ta̍h-tshia

禮拜，
Lé-pài, 

阮去十七公里海岸騎跤踏車，
guán khì Tsa̍p-tshit kong-lí hái-huānn khiâ kha-ta̍h-tshia, 

伴著海湧的聲，
phuānn tio̍h hái-íng ê siann, 

阮那騎那唱歌。
guán ná khiâ ná tshiùnn-kua.

海真開闊，
Hái tsin khui-khuah, 

看起來敢若是佮天黏做伙。
khuànn--khí-lâi kánn-ná sī kah thinn liâm tsò-hué. 

風一陣一陣吹過來，
Hong tsi̍t-tsūn-tsi̍t-tsūn tshue--kuè-lâi, 

共阮的衫攏吹甲飛起來。
kā guán ê sann lóng tshue kah pue--khí-lâi.

句型練習
Kù-hîng liān-si̍p

1.伊那行那哭／笑／唱歌，
1.I ná kiânn ná khàu/ tshiò/ tshiùnn-kua, 

阮逐家攏有看著。
guán ta̍k-ke lóng ū khuànn--tio̍h.

2.伊那行那笑／哭／嗽，
2.I ná kiânn ná tshiò/ khàu/ sàu, 

阮逐家攏有聽著。
guán ta̍k-ke lóng ū thiann--tio̍h.

3.伊那走那越頭／看／喝「救人」，
3.I ná tsáu ná ua̍t-thâu / khuànn/ huah “Kiù lâng”, 

敢若足緊張的。
kánn-ná tsiok kín-tiunn--ê.

閩南語嘛有#rap#
Bân-lâm-gí mā ū #rap#

海湧的聲 
Hái-íng ê siann 

配著阮的跤踏車
phuè-tio̍h guán ê kha-ta̍h-tshia

啦啦啦 
Lah lah lah 

聽我來唱歌
Thiann guá lâi tshiùnn-kua

鳥仔 
Tsiáu-á 

鳥仔 
tsiáu-á 

你嘛佮阮來做伴
lí mā kah guán lâi tsò-phuānn

佮阮同齊來唱歌 
Kah guán tâng-tsê lâi tshiùnn-kua 

來唱歌
lâi tshiùnn-kua

佇樓尾頂種菜
Tī lâu-bué-tíng tsìng tshài

最近，
Tsuè-kīn, 

阿媽佇樓尾頂種菜。
a-má tī lâu-bué-tíng tsìng tshài. 

歇睏日，
Hioh-khùn-ji̍t, 

阮定定會去鬥掠蟲。
guán tiānn-tiānn ē khì tàu lia̍h thâng.

阿媽講：
A-má kóng: 

「雖然按呢較費氣，
“Sui-jiân án-ne khah huì-khì, 

毋過無農藥的菜食了較安心，
m̄-koh bô lông-io̍h ê tshài tsia̍h-liáu khah an-sim, 

嘛較健康。」
mā khah kiān-khong.”

句型練習
Kù-hîng liān-si̍p

1.雖然跋倒／挽喙齒／注射足疼的，
1.Sui-jiân pua̍h-tó/bán tshuì-khí/tsù-siā tsiok thiànn--ê, 

毋過弟弟攏無哭。
m̄-koh ti-tih lóng bô khàu.

2.雖然菜包／月餅／米粉足好食的，
2.Sui-jiân tshài-pau/gue̍h-piánn/bí-hún tsiok hó-tsia̍h--ê, 

毋過我已經食袂落去矣。
m̄-koh guá í-king tsia̍h bē lo̍h--khì --ah.

3.雖然花／蝶仔／圖足媠的，
3.Sui-jiân hue/ia̍h-á/tôo tsiok suí--ê, 

毋過咱袂使烏白摸。
m̄-koh lán bē-sái oo-pe̍h bong.

閩南語嘛有#rap#
Bân-lâm-gí mā ū #rap#

阿媽種菜佇樓尾頂
A-má tsìng tshài tī lâu-bé-tíng

啊！
Ah! 

是蟲！蟲！蟲！驚啊驚
Sī thâng! Thâng! Thâng! Kiann --ah kiann

阿媽講毋免驚毋免驚
A-má kóng m̄-bián kiann m̄-bián kiann

無農藥的菜安心閣好食
Bô lông-io̍h ê tshài an-sim koh hó-tsia̍h

