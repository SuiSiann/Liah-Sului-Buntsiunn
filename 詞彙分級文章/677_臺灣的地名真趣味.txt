677 臺灣的地名真趣味

「#臺灣#的地名是真趣味，
“#Tâi-uân# ê tē-miâ sī tsin tshù-bī, 

#臺灣#的地名是真趣味，
#Tâi-uân# ê tē-miâ sī tsin tshù-bī, 

開張大吉臆佗位？
khai-tiong-tāi-kiat ioh tó-uī? 

開張大吉……」
Khai-tiong-tāi-kiat……” 

會記得細漢的時便若坐阿爸的車，
Ē-kì-tit sè-hàn ê sî piān-nā tsē a-pah ê tshia, 

就會聽著這條歌。
tō ē thiann-tio̍h tsit tiâu kua. 

我佮雙生仔小妹就會真歡喜，
Guá kah siang-senn-á sió-muē tō ē tsin huann-hí, 

同齊大聲喝「臆#新店#」；
tâng-tsê tuā-siann huah “Ioh #Sin-tiàm#”; 

紲落去「四季如春臆佗位？」
suà--lo̍h-khì “Sù-kuì jû tshun ioh tó-uī?” 

阮就喝「#恆春#」；
Guán tō huah “#Hîng-tshun#”;

「雨後春筍臆佗位？」
“Ú-hiō-tshun-sún ioh tó-uī?” 

「臆#新竹#啦！」
“Ioh #Sin-tik# --lah!” 

人講雙生仔定定會互相感應，
Lâng kóng siang-senn-á tiānn-tiānn ē hōo-siong kám-ìng, 

有影規欉好好──無錯，
ū-iánn kui tsâng hó-hó ── bô tshò,

阮攏會綴音樂的旋律，
guán lóng ē tuè im-ga̍k ê suân-lu̍t, 

共這首臆謎猜的囡仔歌接甲準準準，
kā tsit siú ioh bī-tshai ê gín-á-kua tsiap kah tsún-tsún-tsún, 

一點仔都袂重耽去。
tsi̍t-tiám-á to bē tîng-tânn --khì.

一直到我讀六年仔上社會課的時，
It-ti̍t kàu guá tha̍k la̍k-nî-á siōng siā-huē khò ê sî, 

老師愛阮分組揣資料，
lāu-su ài guán hun-tsoo tshuē tsu-liāu, 

上台報告#臺灣#的地名，
tsiūnn-tâi pò-kò #Tâi-uân# ê tē-miâ, 

我才開始注意著這三个所在。
guá tsiah khai-sí tsù-ì tio̍h tsit sann ê sóo-tsāi.  

原來#新店#以早是#北臺灣#重要的鄉鎮，
Guân-lâi #Sin-tiàm# í-tsá sī #pak Tâi-uân# tiōng-iàu ê hiong-tìn, 

「#碧潭#」閣較是#臺灣#十二大名勝之一，
“#Phik-thâm#” koh-khah sī #Tâi-uân# tsa̍p-jī tuā bîng-sìng tsi it, 

阿爸講伊佮阿母談戀愛的時，
a-pah kóng i kah a-bú tâm luân-ài ê sî, 

閣捌去遐划船仔呢！
koh bat khì hia kò tsûn-á --neh!

#新竹#舊名「#竹塹#」，
#Sin-tik# kū-miâ “#Tik-tshàm#”, 

是對平埔族#Taokas（道卡斯）#所蹛的「#竹塹社#」翻譯過來的。
sī uì pênn-poo-tso̍k #Taokas (道卡斯)# sóo tuà ê “#Tik-tshàm siā#” huan-i̍k kuè--lâi--ê.  

會記得細漢的時陣，
Ē-kì-tit sè-hàn ê sî-tsūn, 

若欲轉去#臺東#過年，
nā beh tńg-khì #Tâi-tang# kuè-nî, 

見若佇#新竹#歇睏，
kiàn-nā tī #Sin-tik# hioh-khùn, 

阿爸就會去買米粉做等路，
a-pah tō ē khì bé bí-hún tsò tán-lōo, 

講欲提轉去予阿媽，
kóng beh the̍h --tńg-khì hōo a-má, 

通攢阮規家伙仔攏愛食的米粉炒。
thang tshuân guán kui-ke-hué-á lóng ài tsia̍h ê bí-hún-tshá. 

彼種燒烙的氣味，
Hit tsióng sio-lō ê khì-bī, 

到今閣予我誠數念呢！
kàu-tann koh hōo guá tsiânn siàu-liām --neh!

上南爿的#恆春#，
Siōng lâm-pîng ê #Hîng-tshun#, 

是阮對#臺北#駛車欲轉去阿媽兜，
sī guán uì #Tâi-pak# sái-tshia beh tńg-khì a-má tau, 

常在會順紲經過的庄頭。
tshiâng-tsāi ē sūn-suà king-kuè ê tsng-thâu. 

印象中，
Ìn-siōng tiong, 

便若到#恆春#，
piān-nā kàu #Hîng-tshun#,

阮就會親像咧擘遮的名產─蔥頭仝款，
guán tō ē tshin-tshiūnn teh peh tsia ê bîng-sán─ tshang-thâu kāng-khuán, 

共外套、長䘼的一領一領褪落來，
kā guā-thò, tn̂g-ńg --ê tsi̍t niá tsi̍t niá thǹg --lo̍h-lâi, 

因為遮的天氣真正是「四季如春」，
in-uī tsia ê thinn-khì tsin-tsiànn sī “Sù-kuì-jû-tshun”, 

莫怪會流傳這條趣味的囡仔歌，
bo̍k-kuài ē liû-thuân tsit tiâu tshù-bī ê gín-á-kua, 

予人一兼二顧─激頭腦兼認捌地名啦！
hōo lâng it-kiam-jī-kòo ─ kik thâu-náu kiam jīn-bat tē-miâ --lah!

會記得有一擺，
Ē-kì-tit ū tsi̍t pái, 

高速公路窒車，
ko-sok kong-lōo that-tshia, 

阮去到#恆春#的時已經黃昏矣，
guán khì kàu #Hîng-tshun# ê sî í-king hông-hun --ah, 

滿天的紅霞予阮想起阿母上佮意的一首詩：
muá-thinn ê âng-hê hōo guán siūnn-khí a-bú siōng kah-ì ê tsi̍t siú si: 

「……若是到#恆春#，
“…… nā-sī kàu #Hîng-tshun#, 

愛揀黃昏的時陣，
ài kíng hông-hun ê sî-tsūn, 

你看海墘的雲，
lí khuànn hái-kînn ê hûn, 

半天通紅像抹粉。
puànn-thinn thong-hông tshiūnn buah-hún. 

……#陳達#的歌若唱起，
……#Tân-ta̍t# ê kua nā tshiùnn-khí, 

一時消阮的心悶。」
tsi̍t-sî siau guán ê sim-būn.” 

是啊！
Sī --ah! 

逐擺到#恆春#，
Ta̍k pái kàu #Hîng-tshun#, 

毋管是落雨、黃昏抑是好天，
m̄-kuán sī lo̍h-hōo, hông-hun ia̍h-sī hó-thinn, 

攏有無仝的面貌。
lóng ū bô-kāng ê bīn-māu. 

尤其是佇日頭落山的時陣，
Iû-kî sī tī ji̍t-thâu lo̍h-suann ê sî-tsūn, 

阮規家伙仔那散步那欣賞#恆春#的古城，
guán kui-ke-hué-á ná sàn-pōo ná him-sióng #Hîng-tshun# ê kóo-siânn, 

閣那聽阿爸唱#陳達#阿公的「#思想起#」，
koh ná thiann a-pah tshiùnn #Tân ta̍t# a-kong ê “#Su-sióng-khí#”, 

彼款美麗的景緻，
hit khuán bí-lē ê kíng-tì, 

嘛成做阮細漢的時上溫暖的記持。
mā tsiânn-tsò guán sè-hàn ê sî siōng un-luán ê kì-tî.

雖然，
Sui-jiân, 

阮自出世就好命，
guán tsū tshut-sì tō hó-miā, 

予爸母當做糖霜丸仔咧疼痛，
hōo pē-bú tòng-tsò thn̂g-sng-uân-á teh thiànn-thàng, 

無法度完全體會咱祖先#唐山#過#臺灣#，
bô-huat-tōo uân-tsuân thé-huē lán tsóo-sian #Tn̂g-suann# kuè #Tâi-uân#, 

千辛萬苦到#恆春#開墾，
tshian-sin-bān-khóo kàu #Hîng-tshun# khai-khún, 

離鄉背井的孤單。
lî-hiong-puē-tsénn ê koo-tuann.

毋過，
M̄-koh, 

毋管是#恆春#、
m̄-kuán sī #Hîng-tshun#, 

#新店#、
#Sin-tiàm#, 

#新竹#，
#Sin-tik#, 

抑是阿爸的故鄉──#臺東#的#旭村#，
ia̍h-sī a-pah ê kòo-hiong ──#Tâi-tang# ê #Hiok-tshuan#, 

阿母的故鄉──#臺南#的#下營#，
a-bú ê kòo-hiong ── #Tâi-lâm# ê #Ē-iânn#, 

這一个一个的地名，
tse tsi̍t ê tsi̍t ê ê tē-miâ, 

攏有#臺灣#這个島嶼的故事，
lóng ū #Tâi-uân# tsit ê tó-sū ê kòo-sū, 

嘛有真濟趣味等待咱繼續去走揣。
mā ū tsin tsē tshù-bī tán-thāi lán kè-sio̍k khì tsáu-tshuē.

