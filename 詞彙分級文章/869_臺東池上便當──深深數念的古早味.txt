869 臺東池上便當──深深數念的古早味

臺東池上便當——深深數念的古早味
Tâi-tang Tî-siōng piān-tong —— tshim-tshim siàu-liām ê kóo-tsá-bī

這陣臺灣滿四界攏有咧賣池上便當；
Tsit-tsūn Tâi-uân muá-sì-kè lóng ū teh bē Tî-siōng piān-tong; 

毋過食來食去，
m̄-koh tsia̍h lâi tsia̍h khì, 

猶是感覺攏無池上車站月台的便當遐爾仔好食。
iáu sī kám-kak lóng bô Tî-siōng tshia-tsām gua̍t-tâi ê piān-tong hiah-nī-á hó-tsia̍h. 

以早佇花蓮食頭路的時，
Í-tsá tī Hua-liân tsia̍h-thâu-lōo ê sî, 

有真濟機會坐火車經過池上，
ū tsin tsē ki-huē tsē hué-tshia king-kuè Tî-siōng, 

攏會盡量時間節好勢，
lóng ē tsīn-liōng sî-kan tsat hó-sè, 

去到池上買便當食，
khì kàu Tî-siōng bé piān-tong tsia̍h, 

彼款古早味便當的滋味，
hit khuán kóo-tsá-bī piān-tong ê tsu-bī, 

到這陣猶記踮頭殼底。
kàu tsit-tsūn iáu kì tiàm thâu-khak-té.

講著池上米便當著愛先講著池上米，
Kóng-tio̍h Tî-siōng-bí piān-tong tio̍h ài sing kóng-tio̍h Tî-siōng-bí, 

伊的粟種是佇日本時代對日本山形縣引進入來的蓬萊米。
i ê tshik-tsíng sī tī Ji̍t-pún sî-tāi uì Ji̍t-pún San-hîng-kuān ín-tsìn --ji̍p-lâi ê hông-lâi-bí. 

因為池上地區的環境真適合種稻仔，
In-uī Tî-siōng tē-khu ê khuân-kíng tsin sik-ha̍p tsìng tiū-á, 

當時的池上米捌由臺灣總督府送去東京進貢日本天皇，
tong-sî ê Tî-siōng-bí bat iû Tâi-uân tsóng-tok-hú sàng khì Tang-kiann tsìn-kòng Ji̍t-pún thian-hông, 

可見伊的品質有夠讚的。
khó-kiàn i ê phín-tsit ū-kàu tsán --ê. 

到這陣池上地區的稻仔田猶是較無受著工業污染，
Kàu tsit-tsūn Tî-siōng tē-khu ê tiū-á-tshân iáu sī khah bô siū-tio̍h kang-gia̍p u-jiám, 

池上米猶是品質保證的品牌。
Tî-siōng-bí iáu sī phín-tsit pó-tsìng ê phín-pâi. 

記持內底的池上便當攏是仝一款，
Kì-tî lāi-té ê Tî-siōng piān-tong lóng sī kāng tsi̍t khuán, 

便當盒仔是用柴片仔做的，
piān-tong a̍p-á sī iōng tshâ-phìnn-á tsò --ê, 

飯當然是用池上米煮的白米飯，
pn̄g tong-jiân sī iōng Tî-siōng-bí tsú ê pe̍h-bí-pn̄g, 

菜色有兩塊精肉、半爿煙腸、半爿滷卵、兩片醃瓜仔、蝦仔糋、筍絲、青菜……等。
tshài-sik ū  nn̄g tè tsiann-bah, puànn pîng ian-tshiâng, puànn pîng lóo-nn̄g, nn̄g phìnn am-kue-á, hê-á-tsìnn, sún-si, tshenn-tshài…… tíng. 

予我印象較深的是便當盒仔有包一張廣告紙，
Hōo guá ìn-siōng khah tshim --ê sī piān-tong a̍p-á ū pau tsi̍t tiunn kóng-kò-tsuá, 

面頂有印『#晶瑩剔透池上米，
bīn-tíng ū ìn ‘#晶瑩剔透池上米，

自用送禮兩相宜#』。
自用送禮兩相宜#’. 

池上便當到今已經有數十年的歷史，
Tî-siōng piān-tong kàu-tann í-king ū sòo tsa̍p nî ê li̍k-sú, 

聽講這陣較出名的有三間，
thiann-kóng tsit-tsūn khah tshut-miâ --ê ū sann king, 

口味精差無偌濟，
kháu-bī tsing-tsha bô guā-tsē, 

無論按怎，
bô-lūn án-tsuánn, 

若有機會去臺東，
nā ū ki-huē khì Tâi-tang, 

毋通袂記得去試看正港的古早味——池上便當喔。
m̄-thang bē-kì-tit khì tshì khuànn tsiànn-káng ê kóo-tsá-bī —— Tî-siōng piān-tong --ooh.

