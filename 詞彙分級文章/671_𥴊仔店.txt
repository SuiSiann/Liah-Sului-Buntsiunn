671 𥴊仔店

細漢的時陣，
Sè-hàn ê sî-tsūn, 

阿母定定𤆬我去揣蹛佇#鹽埕埔#的外公。
a-bú tiānn-tiānn tshuā guá khì tshuē tuà tī #Iâm-tiânn-poo# ê guā-kong. 

外公開𥴊仔店，
Guā-kong khui kám-á-tiàm, 

外口有掛一塊鴨綠色、淡薄仔落漆的薰酒專賣圓形的鐵牌仔。
guā-kháu ū kuà tsi̍t tè ah-li̍k-sik, tām-po̍h-á lak tshat ê hun-tsiú tsuan-bē înn-hîng ê thih pâi-á. 

光 iànn-iànn 的店內啥物都有咧賣，
Kong-iànn-iànn ê tiàm lāi siánn-mih to ū teh bē, 

厝邊隔壁煮菜的時無鹽抑是無豆油，
tshù-pinn-keh-piah tsú-tshài ê sî bô iâm ia̍h-sī bô tāu-iû, 

就會叫厝裡的囡仔來遮買。
tō ē kiò tshù--lí ê gín-á lâi tsia bé. 

𥴊仔店內底囡仔愛食的四秀仔嘛真濟：
Kám-á-tiàm lāi-té gín-á ài tsia̍h ê sì-siù-á mā tsin tsē: 

樹奶糖、
tshiū-ling-thn̂g, 

金含、
kim-kâm, 

鹹酸甜、
kiâm-sng-tinn, 

牛奶餅、
gû-ling-piánn, 

塗豆糖……。
thôo-tāu-thn̂g…….

見擺外公若問我講：
Kiàn-pái guā-kong nā mn̄g guá kóng: 

「#阿華#，
“#A-huâ#, 

欲食糖仔無？」
beh tsia̍h thn̂g-á --bô?” 

我攏會真歡喜大聲喝講：
Guá lóng ē tsin huann-hí tuā-siann huah kóng: 

「好啊！」
“Hó --ah!” 

阿母會共我擋，
A-bú ē kā guá tòng, 

講彼是外公欲提來賣的。
kóng he sī guā-kong beh the̍h-lâi bē --ê. 

外公總是笑講：
Guā-kong tsóng--sī tshiò kóng: 

「無要緊啦！
“Bô iàu-kín --lah! 

囡仔愛食就予伊食，
Gín-á ài tsia̍h tō hōo i tsia̍h, 

無差彼幾箍銀啦！」
bô tsha he kuí khoo gîn --lah!” 

這个時陣阿母就會佇邊仔踅踅唸，
Tsit ê sî-tsūn a-bú tō ē tī pinn--á se̍h-se̍h-liām, 

講外公傷倖孫。
kóng guā-kong siunn sīng sun. 

外公干焦笑笑摸我的頭。
Guā-kong kan-na tshiò-tshiò bong guá ê thâu. 

我因為有糖仔通食，
Guá in-uī ū thn̂g-á thang tsia̍h, 

感覺真滿足。
kám-kak tsin buán-tsiok. 

心內嘛希望家己大漢的時陣會使佮外公仝款開一間𥴊仔店，
Sim-lāi mā hi-bāng ka-kī tuā-hàn ê sî-tsūn ē-sái kah guā-kong kāng-khuán khui tsi̍t king kám-á-tiàm, 

予我的孫有糖仔通食。
hōo guá ê sun ū thn̂g-á thang tsia̍h.　　

彼當陣𥴊仔店誠時行，
Hit-tong-tsūn kám-á-tiàm tsiânn sî-kiânn, 

干焦外公厝附近就有兩三間。
kan-na guā-kong tshù hù-kīn tō ū nn̄g sann king. 

我佮小弟、#阿芬#猶有#潘的#攏會走去外公厝後彼條巷仔的𥴊仔店買「養樂多冰」，
Guá kah sió-tī, #A-hun# iáu-ū #Phuann--ê# lóng ē tsáu khì guā-kong tshù-āu hit tiâu hāng-á ê kám-á-tiàm bé “iúnn-lo̍k-to ping”,

熱天食真正是透心涼，
jua̍h-thinn tsia̍h tsin-tsiànn sī thàu-sim-liâng, 

予人心花開。
hōo lâng sim-hue-khui. 

嘛會行去#鹽埕#國小閣過去的巷仔內彼間𥴊仔店抽獎。
Mā ē kiânn khì #Iâm-tiânn# Kok-sió koh kuè--khì ê hāng-á-lāi hit king kám-á-tiàm thiu-tsióng. 

若是提著鬥字獎，
Nā-sī the̍h-tio̍h tàu-jī-tsióng, 

仝款的字總是鬥袂峇，
kāng-khuán ê jī tsóng--sī tàu bē bā, 

一直鬥袂著「臺」、
it-ti̍t tàu bē tio̍h “tâi”, 

「灣」、
“uân”, 

「是」、
“sī”, 

「寶」、
“pó”, 

「島」抑是「義」、
“tó” ia̍h-sī “gī”, 

「賊」、
“tsha̍t”, 

「#廖#」、
“#liāu#”, 

「#添#」、
“#thiam#”, 

「#丁#」。
“#ting#”. 

每擺外公予我的銀角仔，
Muí pái guā-kong hōo guá ê gîn-kak-á, 

總是投資佇彼註死永遠抾袂著的第五字。
tsóng--sī tâu-tsu tī he tsù-sí íng-uán khioh bē tio̍h ê tē-gōo jī.

我嘛真佮意去彼間𥴊仔店買物。
Guá mā tsin kah-ì khì hit king kám-á-tiàm bé mi̍h. 

有時共頭家娘講我欲買十粒糖仔，
Ū-sî kā thâu-ke-niû kóng guá beh bé tsa̍p lia̍p thn̂g-á, 

伊就會對櫥仔頂提紅蓋的桶仔落來，
i tō ē uì tû-á-tíng the̍h âng kuà ê tháng-á --lo̍h-lâi, 

蓋掀開，
kuà hian--khui, 

對內底提糖仔，
uì lāi-té the̍h thn̂g-á, 

一粒一粒囥佇我充滿期待的手內。
tsi̍t lia̍p tsi̍t lia̍p khǹg tī guá tshiong-buán kî-thāi ê tshiú-lāi. 

我心肝內嘛綴咧算，
Guá sim-kuann-lāi mā tuè leh sǹg, 

一粒、兩粒……佇我的手內疊一粒細粒山，
tsi̍t lia̍p, nn̄g lia̍p... tī guá ê tshiú-lāi thia̍p tsi̍t lia̍p sè lia̍p suann, 

了後我就足歡喜共糖仔囥入去褲袋仔內底，
liáu-āu guá tō tsiok huann-hí kā thn̂g-á khǹg ji̍p-khì khòo-tē-á lāi-té, 

撏十箍予頭家娘。
jîm tsa̍p khoo hōo thâu-ke-niû. 

𥴊仔店外口有一台大冰櫥，
Kám-á-tiàm guā-kháu ū tsi̍t tâi tuā ping-tû, 

內底有真濟枝仔冰，
lāi-té ū tsin tsē ki-á-ping, 

我佮小弟躡跤尾，
guá kah sió-tī neh-kha-bué, 

共頭咧欲栽入去冰櫥內揀想欲食的冰。
kā thâu tih-beh tsai ji̍p-khì ping-tû-lāi kíng siūnn-beh tsia̍h ê ping. 

梅仔的看起來真好食，
Muê-á --ê khuànn --khí-lâi tsin hó-tsia̍h, 

猶毋過芋仔的嘛袂䆀呢！
iáu-m̄-koh ōo-á --ê mā bē-bái --neh! 

「#正陽#，
“#Tsìng-iông#, 

你買梅仔的、我買芋仔的，
lí bé muê-á --ê, guá bé ōo-á --ê,

按呢就攏食會著矣！」
án-ne tō lóng tsia̍h ē tio̍h --ah!” 

做阿姊的我就真壓霸替小弟決定，
Tsò a-tsí ê guá tō tsin ah-pà thè sió-tī kuat-tīng, 

閣來就那行那食轉去厝裡。
koh lâi tō ná kiânn ná tsia̍h tńg-khì tshù--lí.

去外公兜厝邊的𥴊仔店買物件，
Khì guā-kong tau tshù-pinn ê kám-á-tiàm bé mi̍h-kiānn, 

成做是我永遠攏會記佇心肝內的記持。
tsiânn-tsò sī guá íng-uán lóng ē kì tī sim-kuann-lāi ê kì-tî.

