857 阿公再見

暫時的離別，
Tsiām-sî ê lī-pia̍t, 

國語會講『再見』，
Kok-gí ē kóng 『再見』,

咱會當直接對譯，
lán ē-tàng ti̍t-tsiap tuì-i̍k,

嘛會當講予較鬥搭 jió-toh 咧；
mā ē-tàng kóng hōo khah tàu-tah jió-toh --leh;

一句「再會」，
tsi̍t kù "tsài-huē",

表示期待再相逢，
piáu-sī kî-thāi tsài siong-hông,

逐家歡喜閣做伙。
ta̍k-ke huann-hí koh tsò-hué.

主人送客的時，
Tsú-lâng sàng kheh ê sî, 

會笑笑仔講「順行，才閣來」，
ē tshiò-tshiò-á kóng "sūn-kiânn, tsiah koh lâi", 

人客嘛會應講「有閒來阮兜𨑨迌」，
lâng-kheh mā ē ìn kóng "ū-îng lâi guán tau tshit-thô", 

表示兩人有來有往有深深的感情。
piáu-sī nn̄g lâng ū-lâi-ū-óng ū tshim-tshim ê kám-tsîng.




永遠的離別，
Íng-uán ê lī-pia̍t, 

仝款是用「再見」，
kāng-khuán sī iōng "tsài-kiàn", 

毋過，
m̄-koh, 

干焦會當祝人靈魂「順行」，
kan-na ē-tàng tsiok lâng lîng-hûn "sūn-kiânn", 

加加為著心理的安慰，
ke-ke uī-tio̍h sim-lí ê an-uì, 

望來生有緣「才閣來」做伴，
bāng lâi-sing ū-iân "tsiah koh lâi" tsò-phuānn, 

應該是無人敢大膽講「有閒來阮兜𨑨迌」。
ing-kai sī bô lâng kánn tuā-tánn kóng "ū-îng lâi guán tau tshit-thô". 

永遠的離別，
Íng-uán ê lī-pia̍t, 

性命的長短，
sènn-miā ê tn̂g-té, 

由在天公伯，
iû-tsāi Thinn-kong-peh, 

咱做會到的是為世間留一寡精神予人體會。
lán tsò ē kàu ê sī uī sè-kan lâu tsi̍t-kuá tsing-sîn hōo lâng thé-huē. 

像阮阿公佇我國中的時和我永遠再見，
Tshiūnn guán a-kong tī guá kok-tiong ê sî hām guá íng-uán tsài-kiàn, 

毋過，
m̄-koh, 

伊細漢教我的「上大人，
i sè-hàn kà guá ê "Siōng tuā-lâng, 

孔乙己，
Khóng It-kí, 

化三千，
Huà sam tshian, 

七十士……」猶原流佇我的血脈內底。
tshit-tsa̍p sū……" iû-guân lâu tī guá ê hiat-me̍h lāi-té.




我聽過一个暫時再見的故事。
Guá thiann kuè tsi̍t ê tsiām-sî tsài-kiàn ê kòo-sū. 

阮朋友阿惠𪜶媽媽過身了後，
Guán pîng-iú A-huī in má-mah kuè-sin liáu-āu, 

𪜶爸爸家己蹛庄跤。
in pa-pah ka-kī tuà tsng-kha. 

做查某囝的驚伊無伴，
Tsò tsa-bóo-kiánn --ê kiann i bô phuānn, 

想講𤆬囡仔轉去予伊看，
siūnn-kóng tshuā gín-á tńg--khì hōo i khuànn, 

會當解伊的孤單。
ē-tàng kái i ê koo-tuann. 

逐擺轉去，
Ta̍k pái tńg--khì, 

阿公疼孫，
a-kong thiànn sun, 

硬櫼嘛欲櫼出國語和孫仔開講，
ngē tsinn mā beh tsinn tshut Kok-gí hām sun-á khai-káng, 

看阿公遐𠢕、
khuànn a-kong hiah gâu, 

遐認真為in咧學國語，
hiah jīn-tsin uī in teh o̍h Kok-gí, 

囡仔人嘛會捀場用離離落落的母語應，
gín-á-lâng mā ē phâng-tiûnn iōng li-li-lak-lak ê bú-gí ìn, 

不時嘛咧鬧笑詼。
put-sî mā teh nāu tshiò-khue. 

阿惠講，
A-huī kóng, 

誠見笑，
tsiânn kiàn-siàu, 

怪家己佇厝無和囡仔講咱的話講予慣勢，
kuài ka-kī tī tshù bô hām gín-á kóng lán ê uē kóng hōo kuàn-sì, 

才會害in爸仔遐委屈學國語，
tsiah ē hāi in pâ-á hiah uí-khut o̍h Kok-gí, 

看著孫仔歡喜，
khuànn-tio̍h sun-á huann-hí, 

毋過心內定著足稀微。
m̄-koh sim-lāi tiānn-tio̍h tsiok hi-bî.




阿惠講到今伊猶閣是查某囝賊，
A-huī kóng kàu-tann i iáu-koh sī tsa-bóo-kiánn-tsha̍t, 

in爸仔會學in母仔款足濟物件予提轉去。
in pâ-á ē o̍h in bú-á khuán tsiok tsē mi̍h-kiānn hōo the̍h tńg--khì. 

有食有掠輕輕鬆鬆耍一工，
Ū tsia̍h ū lia̍h khin-khin-sang-sang sńg tsi̍t kang, 

閣較毋甘嘛是愛面對暫時的離別。
koh khah m̄-kam mā sī ài bīn-tuì tsiām-sî ê lī-pia̍t. 

逐家相送到門口鬧熱滾滾準備欲講再會，
Ta̍k-ke sio-sàng kàu mn̂g-kháu lāu-jia̍t-kún-kún tsún-pī beh kóng tsài-huē, 

阿惠和in爸爸，
A-huī hām in pa-pah, 

一直用國語講：『再見喔！bye-bye喔！』
it-ti̍t iōng Kok-gí kóng: 『再見喔！bye-bye喔！』 

彼時，
Hit sî, 

阿惠彼个讀二年的查某囝煞發出一句「阿公再見」，
A-huī hit ê tha̍k jī-nî ê tsa-bóo-kiánn suah huat tshut tsi̍t kù "A-kong tsài-kiàn", 

阿惠攑頭看爸仔笑甲歡喜甲強欲流目屎，
A-huī gia̍h thâu khuànn pâ-á tshiò kah huann-hí kah kiōng-beh lâu ba̍k-sái, 

伊心肝搐一下，
i sim-kuann tiuh --tsi̍t-ē, 

想講無教囡仔講母語，
siūnn-kóng bô kà gín-á kóng bú-gí, 

害in爸爸心稀微，
hāi in pa-pah sim hi-bî, 

算是伊不孝。
sǹg sī i put-hàu. 

伊隨講：「阿爸，
I suî kóng: "A-pah, 

有閒來阮兜𨑨迌！」
ū-îng lâi guán tau tshit-thô!" 

𪜶囝嘛綴咧講：「阿公，
In kiánn mā tuè teh kóng: "A-kong, 

有閒來阮兜𨑨迌，
ū-îng lâi guán tau tshit-thô, 

阿公再見！」
a-kong tsài-kiàn!"

