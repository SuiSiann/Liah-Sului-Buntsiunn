463 罔市仔

罔市仔
Bóng-tshī-á




透中晝日頭赤焱焱
Thàu-tiong-tàu ji̍t-thâu tshiah-iānn-iānn

無穿鞋踏佇打馬膠
Bô tshīng ê ta̍h tī tiám-má-ka

規身軀衫
Kui-sin-khu sann

烏mà-mà毋捌換
Oo-mà-mà m̄ bat uānn 

夜半的公園內椅仔
Iā puànn ê kong-hn̂g-lāi í-á

伊恬恬規暗睏佇遐
I tiām-tiām kui àm khùn tī hia

彼是啥人
He sī siánn-lâng

拍毋見去的媽媽
Phah-m̄-kiàn-khì ê má-mah

暗暝的雨愈來愈大
Àm-mî ê hōo lú lâi lú tuā

微微的路燈光線
Bî-bî ê lōo-ting kng-suànn

照著伊身軀
Tsiò-tio̍h i sin-khu

滿滿塑膠橐仔
Muá-muá sok-ka lok-á

一个一个溫暖的施捨
Tsi̍t ê tsi̍t ê un-luán ê si-siá

有關懷有愛佇遮
Ū kuan-huâi ū ài tī tsia

毋甘擲掉
M̄-kam tàn-tiāu

是紀念
Sī kì-liām

是感謝
Sī kám-siā

聽講伊細漢厝內散赤真歹命
Thiann-kóng i sè-hàn tshù-lāi sàn-tshiah tsin pháinn-miā

爸母號名罔市仔
Pē-bú hō-miâ Bóng-tshī-á

結婚了後對囝用心良苦晟養大
Kiat-hun liáu-āu tuì kiánn iōng-sim-liông-khóo tshiânn-ióng tuā

食老矣囝兒對待伊是罔飼啦
Tsia̍h-lāu --ah kiánn-lî tuì-thāi i sī bóng tshī --lah

啥人的媽媽
Siánn-lâng ê má-mah

無人愛的媽媽
Bô-lâng ài ê má-mah

偌濟仝名無仝命
Guā-tsē kāng miâ bô-kāng miā

無聲的哭聲
Bô siann ê khàu siann

酸入心肝
Sng ji̍p sim-kuann

有孝袂當等
Iú-hàu buē-tàng tán

你咧等啥
Lí teh tán siánn

