594 《宜蘭囡仔學臺語讀本 第三冊》

阿娘‧阿母 
A-niâ, a-bú

毋驚日頭赤焱焱，
M̄-kiann ji̍t-thâu tshiah-iānn-iānn,

受風受雨照常行，
siū hong siū hōo tsiàu-siông kiânn,

作穡認真閣拍拚，
tsoh-sit jīn-tsin koh phah-piànn,

伊就是我上愛的阿娘。
i tō sī guá siōng ài ê a-niâ.

為著一家玲瑯遨，
Uī-tio̍h tsi̍t ke lin-long gô,

親像靠山予阮靠，
tshin-tshiūnn khò-suann hōo guán khò,

顧阮三頓袂枵餓，
kòo guán sann tǹg bē iau-gō,

伊就是我上愛的阿母。
i tō sī guá siōng ài ê a-bú.

竹圍仔底
Tik-uî-á-té

竹圍是阮祖公仔栽，
Tik-uî sī guán tsóo-kong-á tsai,

有內外閣通把風颱，
ū lāi guā koh thang pé hong-thai,

正身護龍竹圍仔內，
tsiànn-sin hōo-lîng tik-uî-á-lāi,

規家伙仔暢樂笑咍咍。
kui-ke-hué-á thiòng-lo̍k tshiò-hai-hai.

竹圍仔底是好所在，
Tik-uî-á-té sī hó sóo-tsāi,

飼雞飼鴨閣有種菜，
tshī ke tshī ah koh ū tsìng tshài,

砛簷向陽也真氣派，
gîm-tsînn hiòng-iông iā tsin khì-phài,

阮佇遮生湠傳後代。
guán tī tsia senn-thuànn thuân āu-tāi.

轉來宜蘭 
Tńg--lâi Gî-lân

蘭陽平原媠閣闊，
Lân-iâng pîng-guân suí koh khuah,

北宜公路走深山，
Pak-gî kong-lōo tsáu tshim-suann,

轉彎踅斡落嶺閣peh崎。
tńg-uan se̍h-uat lo̍h niá koh peh kiā.

濱海公路風景好，
Pin-hái kong-lōo hong-kíng hó,

海上護衛龜山島，
hái-siōng hōo-uē Ku-suann-tó,

深情對看大里天公廟。
tshim-tsîng tuì-khuànn Tāi-lí Thinn-kong-biō.

蘇花公路走山壁，
Soo-hua kong-lōo tsáu suann-piah,

來到東澳粉鳥林，
lâi kàu Tang-ò Hún-tsiáu-nâ,

藍色公路遊輪海上行。
nâ-sik kong-lōo iû-lûn hái-siōng kiânn.

北迴鐵路電氣化，
Pak-huê thih-lōo tiān-khì-huà,

一點外鐘到咱遮，
tsi̍t tiám guā tsing kàu lán tsia,

上北落南車幫真濟逝。
tsiūnn-pak lo̍h-lâm tshia-pang tsin tsē tsuā.

雪山隧道緊閣快，
Suat-suann suī-tō kín koh khuài,

遊客相招鬥陣來，
iû-kheh sio-tsio tàu-tīn lâi,

工程偉大世界通人知。
kang-tîng uí-tāi sè-kài thong lâng tsai.

交通建設無阻礙，
Kau-thong kiàn-siat bô tsóo-gāi,

發展特色好將來，
huat-tián ti̍k-sik hó tsiong-lâi,

宜蘭是我上愛的所在。
Gî-lân sī guá siōng ài ê sóo-tsāi.

社區好厝邊
Siā-khu hó tshù-pinn

「阿婆阿婆，透早欲佗去？」
“A-pô a-pô, thàu-tsá beh tó khì?”

「囡仔囡仔， 
“Gín-á gín-á,

我欲來去農會通糶粟，
guá beh lâi khì lông-huē thang thiò tshik,

閣來欲去衛生所，
koh lâi beh khì uē-sing-sóo,

健康檢查愛準時。
kiān-khong kiám-tsa ài tsún-sî.

中晝欲去到火車頭，
Tiong-tàu beh khì kàu hué-tshia-thâu,

買票到大里，
bé phiò kàu Tāi-lí,

順紲踅去大溪漁港買花枝。
sūn-suà se̍h khì Tāi-khe hî-káng bé hue-ki.

聽講暗時仔公園欲搬戲，
Thiann-kóng àm-sî-á kong-hn̂g beh puann-hì,

厝邊頭尾，
tshù-pinn-thâu-bué,

逐家相招看甲笑咍咍。
ta̍k-ke sio-tsio khuànn kah tshiò-hai-hai.

厝邊伴
Tshù-pinn phuānn

阿牛、阿牛，
A-gû, A-gû,

我的厝邊伴。
guá ê tshù-pinn phuānn.

目睭微微肉烏烏，
Ba̍k-tsiu bui-bui bah oo-oo,

身軀躼躼像竹篙，
sin-khu lò-lò tshiūnn tik-ko,

做人古意閣實在，
tsò-lâng kóo-ì koh si̍t-tsāi,

熱心助人伊上愛，
jia̍t-sim tsōo lâng i siōng ài,

骨力拍拚排頭名。
kut-la̍t phah-piànn pâi thâu-miâ.

阮─
Guán─

同齊讀冊、同齊畫圖、
Tâng-tsê tha̍k-tsheh, tâng-tsê uē-tôo,

同齊唱歌、同齊𨑨迌。
tâng-tsê tshiùnn-kua, tâng-tsê tshit-thô.

敲電話予阿媽 
Khà tiān-uē hōo a-má

「喂！阿媽！明仔載是中秋節，
“Uê! A-má! Bîn-á-tsài sī Tiong-tshiu-tseh,

透早阮就會駛車轉去。」
thàu-tsá guán tō ē sái-tshia tńg--khì.”

「阿蕙喔！聽你的聲，
“A-huī --ooh! Thiann lí ê siann,

敢若是欲佮我司奶。
kánn-ná sī beh kah guá sai-nai.

你偌久無轉來看阿媽矣？」
Lí guā kú bô tńg--lâi khuànn a-má --ah?”

「過年到今啦！」
“Kuè-nî kàu tann --lah!”

「遐爾久矣！今年五日節，
“Hiah-nī kú --ah! Kin-nî Gōo-ji̍t-tseh,

恁哪會攏無轉來，
lín ná ē lóng bô tńg--lâi,

你毋是愛食阿媽縛的肉粽？
Lí m̄ sī ài tsia̍h a-má pa̍k ê bah-tsàng?

毋是真愛去東山河看扒龍船？」
M̄ sī tsin ài khì Tong-san-hô khuànn pê-lîng-tsûn?”

「阿媽！歹勢啦！
“A-má! Pháinn-sè --lah!

五日節阮爸爸拄好無閒，
Gōo-ji̍t-tseh guán pá-pah tú-hó bô-îng,

今年中秋節阮會轉去，
kin-nî Tiong-tshiu-tseh guán ē tńg--khì,

肉粽敢猶有賰？
bah-tsàng kám iáu ū tshun?

我想著阿媽縛的肉粽，
Guá siūnn-tio̍h a-má pa̍k ê bah-tsàng,

喙瀾強欲流落來。」
tshuì-nuā kiōng-beh lâu --lo̍h-lâi.”

「戇孫的！肉粽袂使囥遐久，
“Gōng sun--ê! Bah-tsàng bē-sái khǹg hia kú,

早就食完矣。
tsá tō tsia̍h uân --ah.

中秋節我有買月餅佮麻豆文旦。」
Tiong-tshiu-tseh guá ū bé gue̍h-piánn kah Muâ-tāu bûn-tàn.”

「阿媽！中秋節暗時仔，
“A-má! Tiong-tshiu-tseh àm-sî-á,

咱那賞月那烘肉好無？」
lán ná siúnn-gue̍h ná hang bah hó --bô?”

「乖孫！我會共恁攢，
“Kuai sun! Guá ē kā lín tshuân,

毋過到時你愛鬥跤手喔！」
m̄-koh kàu-sî lí ài tàu-kha-tshiú --ooh!”

「多謝阿媽！我上愛烘肉啦！
“To-siā a-má! Guá siōng ài hang bah --lah!

我會出喙閣出力。」
Guá ē tshut tshuì koh tshut-la̍t.”

「阿蕙！你敢會烘甲臭火焦去？」
“A-huī! Lí kám ē hang kah tshàu-hué-ta --khì?”

「阿媽！你莫共我笑啦！」
“A-má! Lí mài kā guá tshiò --lah!”

「叫恁老爸駛車就較細膩咧，
“Kiò lín lāu-pē sái-tshia tō khah sè-jī --leh,

毋通駛傷緊喔！」
m̄-thang sái siunn kín --ooh!”

「我知啦！阿媽再會！」
“Guá tsai --lah! A-má tsài-huē!”

電鍋 
Tiān-ko

大學考試成績好，
Tāi-ha̍k khó-tshì sîng-tsik hó,

金榜題名阮大哥。
kim-pńg tê miâ guán tuā-ko.

阿媽送伊隨身寶，
A-má sàng i suî-sin pó,

掀開一看是電鍋。
hian--khui tsi̍t khuànn sī tiān-ko.

阿爸教阮用電鍋，
A-pah kà guán iōng tiān-ko,

外鍋囥水蓋崁落，
guā ko khǹg tsuí kuà khàm --lo̍h,

開關跳起來就煮好，
khai-kuan thiàu --khí-lâi tō tsú hó,

予咱三頓攏輕可。
hōo lán sann tǹg lóng khin-khó.

阿母吩咐阮大哥，
A-bú huan-hù guán tuā-ko,

插頭細膩才可靠，
tshah-thâu sè-jī tsiah khó-khò,

安全習慣毋通無。
an-tsuân si̍p-kuàn m̄-thang bô.

大哥那用那呵咾，
Tuā-ko ná iōng ná o-ló,

電鍋、電鍋，煮飯是專科，
tiān-ko, tiān-ko, tsú pn̄g sī tsuan-kho,

炊魚、炕肉，嘛會翕米糕，
tshue hî, khòng-bah, mā ē hip bí-ko,

炊卵、熥菜，緊快袂囉嗦，
tshue nn̄g, thn̄g tshài, kín khuài bē lo-so,

電鍋、電鍋，省錢、利便、
tiān-ko, tiān-ko, síng tsînn, lī-piān,

智慧高。
tì-huī ko.

青紅燈 
Tshenn-âng-ting

青燈紅燈真無閒，
Tshenn-ting âng-ting tsin bô-îng,

一工到暗爍無停，
tsi̍t kang kàu àm sih bô thîng,

命中註定毋是阮心興。
miā-tiong-tsù-tiānn m̄ sī guán sim hìng.

青燈紅燈看予清，
Tshenn-ting âng-ting khuànn hōo tshing,

大車細車愛遵行，
tuā tshia sè tshia ài tsun-hîng,

車隊拍結才袂來發生。
tshia-tuī phah-kat tsiah bē lâi huat-sing.

青燈紅燈認予明，
Tshenn-ting âng-ting jīn hōo bîng,

青燈通行紅燈停，
tshenn-ting thang kiânn âng-ting thîng,

若無警察開單是無諒情。
nā-bô kíng-tshat khui-tuann sī bô liōng-tsîng.

十二生相 
Tsa̍p-jī senn-siùnn

一鼠、二牛、三虎生相配，
It tshú, jī gû, sann hóo senn-siùnn phuè,

四兔、五龍、六蛇來相綴，
sì thòo, gōo liông, la̍k tsuâ lâi sio-tuè,

七馬、八羊、九猴真笑詼，
tshit bé, peh iûnn, káu kâu tsin tshiò-khue,

十雞、十一狗、十二豬結合會。
tsa̍p ke, tsa̍p-it káu, tsa̍p-jī ti kiat ha̍p huē.

搶孤
Tshiúnn-koo

逐年舊曆七月初開鬼門的時陣，
Ta̍k nî kū-li̍k tshit-gue̍h tshe khui kuí-mn̂g ê sî-tsūn,

就開始有人普，
tō khai-sí ū lâng phóo,

佇七月尾關鬼門的彼一暝，
tī tshit-gue̍h bué kuainn kuí-mn̂g ê hit tsi̍t mê,

有的所在會辦搶孤，
ū ê sóo-tsāi ē pān tshiúnn-koo,

這是久年留落來的民間風俗。
tse sī kú nî lâu --lo̍h-lâi ê bîn-kan hong-sio̍k.

搶孤是想欲予好兄弟轉陰府進前，
Tshiúnn-koo sī siūnn-beh hōo hó-hiann-tī tńg im-hú tsìn-tsîng,

會通紮一寡好料的。
ē thang tsah tsi̍t-kuá hó-liāu--ê.

宜蘭的頭城有二十四大庄，
Gî-lân ê Thâu-siânn ū jī-tsa̍p-sì tuā tsng,

各庄頭為著欲求平安，
kok tsng-thâu uī-tio̍h beh kiû pîng-an,

早前佇南門仔城隍廟埕，
tsá-tsîng tī Lâm-mn̂g-á Sîng-hông biō-tiânn,

這馬佇大坑罟廣場舉行；
tsit-má tī Tuā-khenn-koo kóng-tiûnn kí-hîng;

搶孤拄頭仔愛tshāi孤柱，
tshiúnn-koo tú-thâu-á ài tshāi koo-thiāu,

孤柱分做兩爿，
koo-thiāu hun tsò nn̄g-pîng,

一爿有八支，頂懸牚著棚枋，
tsi̍t pîng ū peh ki, tíng-kuân thènn-tio̍h pênn-pang,

這叫做「孤棚」，
tse kiò-tsò “koo-pênn”,

紲落來，閣佇棚枋頂縛各庄頭的孤棧，
suà--lo̍h-lâi, koh tī pênn-pang-tíng pa̍k kok tsng-thâu ê koo-tshián,

孤棧頂懸有結各種祭品。
Koo-tshián tíng-kuân ū kat kok-tsióng tsè-phín.

主棧尾溜縛一隻閹雞、
Tsú-tshián bué-liu pa̍k tsi̍t tsiah iam-ke,

一塊金牌佮一支順風旗，
tsi̍t tè kim-pâi kah tsi̍t ki sūn-hong-kî,

上代先peh上孤棧尾溜的人，
siōng tāi-sing peh tsiūnn koo-tshián bué-liu ê lâng,

就會當搶著這支旗仔。
tō ē-tàng tshiúnn-tio̍h tsit ki kî-á.

民間傳說順風旗若插佇漁船，
Bîn-kan thuân-suat sūn-hong-kî nā tshah tī hî-tsûn,

就會「一帆風順魚滿載」。
tō ē “It huân hong sūn hî buán tsài.”

