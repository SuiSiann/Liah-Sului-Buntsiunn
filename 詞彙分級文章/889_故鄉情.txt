889 故鄉情

我自細漢就一直蹛佇雲林的庄跤所在，
Guá tsū sè-hàn tō it-ti̍t tuà tī Hûn-lîm ê tsng-kha sóo-tsāi, 

我對遮的印象就是一个充滿人情味猶閣有真濟親情朋友的所在。
guá tuì tsia ê ìn-siōng tō sī tsi̍t ê tshiong-buán jîn-tsîng-bī iáu-koh ū tsin tsē tshin-tsiânn-pîng-iú ê sóo-tsāi. 

定定佇附近𨑨迌，
Tiānn-tiānn tī hù-kīn tshit-thô, 

佮附近的囡仔冤家。
kah hù-kīn ê gín-á uan-ke. 

時間過了真緊，
Sî-kan kuè-liáu tsin kín, 

雖然家己攏無發覺，
sui-jiân ka-kī lóng bô huat-kak, 

毋過遮的人事物嘛早就已經和以早無仝囉！
m̄-koh tsia ê jîn-sū-bu̍t mā tsá tō í-king hām í-tsá bô-kāng--looh!

厝邊隔壁有人搬走，
Tshù-pinn-keh-piah ū lâng puann-tsáu, 

嘛有人搬來，
mā ū lâng puann-lâi, 

老大人有的過身，
lāu-tuā-lâng ū--ê kuè-sin, 

當初彼寡囡仔嘛攏大漢矣。
tong-tshoo hit-kuá gín-á mā lóng tuā-hàn--ah.




我自高中就開始蹛佇學校，
Guá tsū ko-tiong tō khai-sí tuà tī ha̍k-hāu, 

所以這寡變化一直到最近才發現，
sóo-í tsit kuá piàn-huà it-ti̍t kàu tsuè-kīn tsiah huat-hiān, 

甚至舊年我閣問阮媽媽：
sīm-tsì kū-nî guá koh mn̄g guán má-mah:

「進前彼寡會佇門跤口走來走去的雞仔，
” Tsìn-tsîng hit-kuá ē tī mn̂g-kha-kháu tsáu-lâi-tsáu-khì ê ke-á, 

這馬攏走去佗位？」
tsit-má lóng tsáu--khì tó-uī?” 

媽媽講：「戇囡仔，
Má-mah kóng: ”Gōng-gín-á, 

毋知幾年前就無人咧飼雞矣，
m̄ tsai kuí nî tsîng tō bô lâng teh tshī-ke--ah, 

你這陣才發現是無？」
lí tsit-tsūn tsiah huat-hiān sī--bô?” 

我雄雄發覺我敢若已經毋是庄裡的一份子矣。
Guá hiông-hiông huat-kak guá kánn-ná í-king m̄ sī tsng--lí ê tsi̍t-hūn-tsú--ah. 

這明明是我以早定定𨑨迌的所在，
Tse bîng-bîng sī guá í-tsá tiānn-tiānn tshit-thô ê sóo-tsāi, 

這馬我煞連附近有啥人都毋知，
tsit-má guá suah liân hù-kīn ū siánn-lâng to m̄ tsai, 

以早定定做伙耍的人嘛真久無行跤到矣。
í-tsá tiānn-tiānn tsò-hué sńg ê lâng mā tsin kú bô kiânn kha kàu--ah. 

我出門行到田頭前，
Guá tshut-mn̂g kiânn kàu tshân-thâu tsîng, 

想起我以早嘛是真愛走入去內底耍，
siūnn-khí guá í-tsá mā sī tsin ài tsáu--ji̍p-khì lāi-té sńg, 

了後予爸爸媽媽罵。
liáu-āu hōo pah-pah má-mah mē. 

有一擺咧耍的時，
Ū tsi̍t pái teh sńg ê sî, 

閣予蹛佇附近的主人㨑著，
koh hōo tuà tī hù-kīn ê tsú-lâng tsang-tio̍h, 

我佮阿兄想講：「這聲慘矣，
guá kah a-hiann siūnn kóng: ” Tsit-siann tshám--ah, 

這擺毋是干焦予媽媽罵就會準煞矣。」
tsit-pái m̄ sī kan-na hōo ma-mah mē tō ē tsún-suah--ah.” 

阮和主人相對相相真久，
Guán hām tsú-lâng sio-tuì-siòng siòng tsin kú, 

結果伊煞笑出來。
kiat-kó i suah tshiò--tshut-lâi. 

伊講：「無要緊啦，
I kóng: ” Bô iàu-kín--lah, 

囡仔人愛耍。」
gín-á-lâng ài sńg.” 

了後伊就用附近佇塗跤的稻草縛兩隻馬仔予阮。
Liáu-āu i tō iōng hù-kīn tī thôo-kha ê tiū-tsháu pa̍k nn̄g tsiah bé-á hōo guán. 

我感覺真古錐，
Guá kám-kak tsin kóo-tsui, 

所以嘛安心綴咧笑出來。
sóo-í mā an-sim tuè--leh tshiò--tshut-lâi. 

後來媽媽來共阮接轉去的時，
Āu--lâi  má-mah lâi kā guán tsiap--tńg-khì ê sî, 

看阮攏耍甲遮歡喜就無共阮罵，
khuànn guán lóng sńg kah tsia huann-hí tō bô kā guán mē, 

共主人說多謝就轉去矣。
kā tsú-lâng sueh-to-siā tō tńg--khì--ah. 

彼隻馬仔收佇厝裡真久，
Hit tsiah bé-á siu tī tshù--lí tsin kú, 

這馬欲揣煞無去矣，
tsit-má beh tshuē suah bô--khì--ah, 

佇彼坵田作穡的嘛早就毋是彼个真有量的老大人矣。
tī hit khu tshân tsoh-sit--ê mā tsá tō m̄ sī hit ê tsin ū-liōng--ê lāu-tuā-lâng--ah.




就算講以早對家己身軀邊這个
Tō sǹg kóng í-tsá tuì ka-kī sin-khu-pinn tsit ê 

逐日行踏的所在無啥咧注意，
ta̍k ji̍t kiânn-ta̍h ê sóo-tsāi bô siánn teh tsù-ì, 

毋過若有一工離開彼个平常時無咧關心、
m̄-koh nā ū tsi̍t kang lī-khui hit ê pîng-siông-sî bô teh kuan-sim,

彼个有上愛你的親人、
hit-ê ū siōng-ài-lí--ê tshin-lâng, 

有各種記持和感情的所在，
ū kok-tsióng kì-tî hām kám-tsîng ê sóo-tsāi, 

欲去他鄉拍拚、讀冊，
beh khì thann-hiong phah-piànn, tha̍k-tsheh, 

可能一個月才會當轉去一擺，
khó-lîng tsi̍t kò gue̍h tsiah ē-tàng tńg--khì tsi̍t pái, 

總是會不時想起故鄉的種種，
tsóng--sī ē put-sî siūnn-khí kòo-hiong ê tsióng-tsióng, 

懷念以早的日子、思念媽媽。
huâi-liām í-tsá--ê ji̍t-tsí, su-liām má-mah. 

就算佇外口按怎歹過、受著啥物打擊，
Tō sǹg tī guā-kháu án-tsuánn pháinn-kuè, siū-tio̍h siánn-mih tánn-kik, 

一個月轉去一擺總是會當放予輕鬆。
tsi̍t kò gue̍h tńg--khì tsi̍t pái tsóng--sī ē-tàng pàng hōo khin-sang. 

雖然講人事物已經無仝，
Sui-jiân kóng jîn-sū-bu̍t í-king bô-kāng, 

故鄉的厝邊猶是遐爾仔親切，
kòo-hiong ê tshù-pinn iáu sī hiah-nī-á tshin-tshiat, 

親人的愛猶是滿滿滿，
tshin-lâng ê ài iáu sī muá-muá-muá,

伊猶原是彼个我上意愛的模樣。
 i iu-guân sī hit ê guá siōng ì-ài ê bôo-iūnn.

