871 鹿港八郊

鹿港八郊
Lo̍k-káng pat-kau

現代人對「郊」較無熟似，
Hiān-tāi-lâng tuì “kau” khah bô si̍k-sāi, 

毋過佇百外年前，
m̄-koh tī pah guā nî tsîng, 

「郊」是真普遍的組織，
“kau” sī tsin phóo-phiàn ê tsoo-tsit, 

伊是對英語#gould#音譯過來的，
i sī tuì Ing-gí #gould# im-i̍k kuè--lâi --ê, 

用現代話來講，
iōng hiān-tāi-uē lâi kóng, 

就是商業同業公會。
tō sī siong-gia̍p tông-gia̍p kong-huē. 

古早的小生理人開店，
Kóo-tsá ê sió sing-lí-lâng khui tiàm, 

大生理人開行，
tuā sing-lí-lâng khui hâng, 

開行的人會參加同業的「郊」，
khui hâng ê lâng ē tsham-ka tông-gia̍p ê “kau”, 

所以有人將「行、郊」做伙講，
sóo-í ū lâng tsiong “hâng, kau” tsò-hué kóng, 

「開行郊」就是開大商行，
“khui hâng-kau” tō sī khui tuā siong-hâng, 

做大生理的意思。
tsò tuā sing-lí ê ì-sù.

鹿港佇乾隆嘉慶年間，
Lo̍k-káng tī Khiân-liông Ka-khìng nî-kan, 

是臺灣上蓋興旺的商港，
sī Tâi-uân siōng-kài hing-ōng ê siong-káng, 

當時當地有一句話講：
tong-sî tong-tē ū tsi̍t kù uē kóng: 

「頂到通霄，
“Tíng kàu Thong-siau, 

下到瑯嶠。」
ē kàu Lông-kiau.” 

就是講鹿港的貿易區，
Tō sī kóng Lo̍k-káng ê bōo-i̍k-khu, 

向北到通霄，
ǹg pak kàu Thong-siau, 

向南到恆春。
ǹg lâm kàu Hîng-tshun. 

因為商業發達，
In-uī siong-gia̍p huat-ta̍t, 

伊當然有真濟的大郊，
i tong-jiân ū tsin tsē ê tuā kau, 

有閣較濟的大郊行，
ū koh-khah tsē ê tuā kau-hâng, 

當時人稱「八郊」，
tong-sî lâng tshing “pat-kau”, 

就是有八个郊。
tō sī ū peh ê kau. 

佇1815年，
Tī 1815 nî, 

重修威靈殿的時，
tiông-siu Ui-lîng-tiān ê sî, 

就有八郊敬立的牌匾，
tō ū pat-kau kìng-li̍p ê pâi-pián, 

現時咱知影這八个郊就是泉郊、廈郊、南郊、糖郊、𥴊郊、油郊、布郊佮染郊等。
hiān-sî lán tsai-iánn tse peh ê kau tō sī Tsuân-kau, Hā-kau, Lâm-kau, thn̂g-kau, kám-kau, iû-kau, pòo-kau kah ní-kau tíng. 

泉郊專門佮泉州做生理，
Tsuân-kau tsuan-bûn kah Tsuân-tsiu tsò-sing-lí, 

廈郊對廈門，
Hā-kau tuì Hā-mn̂g, 

南郊對廣東、澎湖佮南洋，
Lâm-kau tuì Kńg-tang, Phênn-ôo kah Lâm-iûnn, 

糖油布染就是做糖、油、布佮染料的進出口，
thn̂g iû pòo ní tō sī tsò thn̂g, iû, pòo kah ní-liāu ê tsìn-tshut-kháu, 

郊就是做南北貨的生理，
kau tō sī tsò lâm-pak-huè ê sing-lí, 

南北貨攏是焦料，
lâm-pak-huè lóng sī ta-liāu, 

會使囥佇𥴊壺仔內，
ē-sái khǹg tī kám-ôo-á lāi, 

現時迪化街的南北貨，
hiān-sî Ti̍k-huà-ke ê lâm-pak-huè, 

佇日本時代是講「𥴊仔貨」。
tī Ji̍t-pún sî-tāi sī kóng “kám-á-huè”.

人講「千年田，
Lâng kóng “tshian-nî tshân, 

八百主」，
peh-pah tsú”, 

現時郊的會所攏無去，
hiān-sî kau ê huē-sóo lóng bô--khì, 

干焦有一間郊行留落來，
kan-na ū tsi̍t king kau-hâng lâu --lo̍h-lâi, 

伊就是「日茂行」，
i tō sī “Ji̍t-bōo-hâng”, 

這間行是泉郊的頭，
tsit king hâng sī Tsuân-kau ê thâu, 

泉郊閣是八郊之首，
Tsuân-kau koh sī pat-kau tsi siú, 

二十年前去參觀，
jī-tsa̍p nî tsîng khì tsham-kuan, 

是欲倒欲倒的古早厝，
sī beh-tó-beh-tó ê kóo-tsá-tshù, 

經過政府出錢整修，
king-kuè tsìng-hú tshut-tsînn tsíng-siu, 

佇2007年完成，
tī 2007 nî uân-sîng, 

閣展現出當年的氣派，
koh tián-hiān tshut tong-nî ê khì-phài, 

嘛會當看出彼當時商業活動的交易，
mā ē-tàng khuànn tshut hit-tong-sî siong-gia̍p ua̍h-tāng ê ka-ia̍h, 

真值得逐家好好仔參觀。
tsin ta̍t-tit ta̍k-ke hó-hó-á tsham-kuan.

