800 你台語認證矣未

你台語認證矣未？
Lí Tâi-gí jīn-tsìng --ah buē?




感覺家己會曉台語，
Kám-kak ka-kī ē-hiáu Tâi-gí, 

毋過實際程度按怎？
m̄-koh si̍t-tsè thîng-tōo án-tsuánn? 

敢有法度通測度？
Kám ū huat-tōo thang tshik-tōo? 

其實，
Kî-si̍t, 

無論民間抑是官方，
bô-lūn bîn-kan ia̍h-sī kuann-hong, 

攏有台語檢定通考看覓。
lóng ū Tâi-gí kiám-tīng thang khó khuànn-māi. 

台語的能力，
Tâi-gí ê lîng-li̍k, 

毋但是聽佮講，
m̄-nā sī thiann kap kóng, 

嘛有讀佮寫，
mā ū tha̍k kap siá, 

四項武藝著愛齊備，
sì hāng bú-gē tio̍h ài tsiâu-pī, 

才通成做台語仙喔。
tsiah thang tsiânn-tsò Tâi-gí sian --ooh.




根據聯合國教科文組織報告，
Kin-kì Liân-ha̍p-kok kàu-kho-bûn tsoo-tsit pò-kò, 

台灣已經⿰予人列入去母語滅絕的危機地區。
Tâi-uân í-king hőng lia̍t ji̍p-khì bú-gí bia̍t-tsua̍t ê guî-ki tē-khu. 

台語嘛咧掛急診矣。
Tâi-gí mā teh kuà kip-tsín --ah. 

講台語當著時；
Kóng Tâi-gí tng tio̍h-sî; 

台語認證當時行。
Tâi-gí jīn-tsìng tng sî-kiânn. 

你講台語，
Lí kóng Tâi-gí, 

你台語認證矣未？
lí Tâi-gí jīn-tsìng --ah buē? 

你敢台語認證矣？
Lí kám Tâi-gí jīn-tsìng --ah? 

台語能力認證考試至少會使用佇下面這寡方面：
Tâi-gí lîng-li̍k jīn-tsìng khó-tshì tsì-tsió ē-sái īng tī ē-bīn tsit kuá hong-bīn:




1.台語教師本身的台語能力敢有符合上低的要求（欲擔任台語老師的台語能力愛有B2（中高級））。
1. Tâi-gí kàu-su pún-sin ê Tâi-gí lîng-li̍k kám ū hû-ha̍p siōng kē ê iau-kiû (beh tam-jīm Tâi-gí lāu-su ê Tâi-gí lîng-li̍k ài ū B2 (tiong-ko kip)). 

2.了解台語學習者的台語能力敢有進步。
2. Liáu-kái Tâi-gí ha̍k-si̍p-tsiá ê Tâi-gí lîng-li̍k kám ū tsìn-pōo. 

3. 成做學校入學考、推甄入學的時，
3. Tsiânn-tsò ha̍k-hāu ji̍p-o̍h-khó, thui-tsin ji̍p-o̍h ê sî, 

了解學生的台語程度的標準。
liáu-kái ha̍k-sing ê Tâi-gí thîng-tōo ê piau-tsún. 

像高雄市免試入學超額比序項目增列「成大台語認證」證照：
Tshiūnn Ko-hiông-tshī bián-tshì ji̍p-o̍h tshiau-gia̍h pí-sū hāng-bo̍k tsing-lia̍t “Sîng-tāi Tâi-gí jīn-tsìng” tsìng-tsiàu: 

1)「中小學台語認證初級採計10分」。
1) “Tiong-sió-ha̍k Tâi-gí jīn-tsìng tshoo-kip tshái-kè 10 hun”. 

2)「全民台語認證（專業版）初級採計10分、中級以上採計20分」。
2) “Tsuân-bîn Tâi-gí jīn-tsìng (tsuan-gia̍p-pán) tshoo-kip tshái-kè 10 hun, tiong-kip í-siōng tshái-kè 20 hun.” 

4. 成做檢定台文系所學生畢業前的台語能力的標準。
4. Tsiânn-tsò kiám-tīng Tâi-bûn hē-sóo ha̍k-sing pit-gia̍p-tsîng ê Tâi-gí lîng-li̍k ê piau-tsún. 

5. 成做公務人員、生理界、出版業遮的，
5. Tsiânn-tsò kong-bū jîn-uân, sing-lí-kài, tshut-pán-gia̍p tsia--ê, 

需要用著台語人才的時檢定in 的台語能力的標準。
su-iàu īng-tio̍h Tâi-gí jîn-tsâi ê sî kiám-tīng in ê Tâi-gí lîng-li̍k ê piau-tsún. 

6. 了解台灣人民族母語流失的速度。
6. Liáu-kái Tâi-uân-lâng bîn-tso̍k bú-gí liû-sit ê sok-tōo.




按呢咱平常時欲按怎準備認證考試咧？
Án-ne lán pîng-siông-sî beh án-tsuánn tsún-pī jīn-tsìng khó-tshì --leh? 

有寡撇步會當參考：
Ū kuá phiat-pōo ē-tàng tsham-khó:




1. 講台語。佇日常生活成做自然語言。
1.	Kóng Tâi-gí. Tī ji̍t-siông sing-ua̍h tsiânn-tsò tsū-jiân gí-giân.

2. 看佮聽台語節目。
2.	Khuànn kap thiann Tâi-gí tsiat-bo̍k.

3. 看台語文文章、評論。
3.	Khuànn Tâi-gí-bûn bûn-tsiong, phîng-lūn.

4. 寫台語文。學台語羅馬字。
4.	Siá Tâi-gí-bûn. O̍h Tâi-gí lô-má-jī.




欲考台語認證無撇步，
Beh khó Tâi-gí jīn-tsìng bô phiat-pōo, 

有聽、有講、有讀、有寫著進步。
ū thiann, ū kóng, ū tha̍k, ū siá tio̍h tsìn-pōo.




語言失、文化亡、民族滅。
Gí-giân sit, bûn-huà bông, bîn-tso̍k bia̍t. 

「母語是上帝予每一个民族特別的記號，有這種記號的民族，才會看著性命活著真有尊嚴。」
“Bú-gí sī siōng-tè hōo muí tsi̍t ê  bîn-tso̍k ti̍k-pia̍t ê kì-hō, ū tsit-tsióng kì-hō ê bîn-tso̍k, tsiah ē khuànn-tio̍h sìnn-miā ua̍h--tio̍h tsin ū tsun-giâm.” 

這是Ben Yehudah（『班．耶夫達』）對以色列人民提出的呼籲（盧俊義，2004）。
Tse sī Ben Yehudah (‘班．耶夫達’) tuì Í-sik-lia̍t jîn-bîn thê-tshut ê hoo-io̍k (Lôo Tsùn-gī, 2004). 

咱的肩胛頭攏擔台語消失危機的十字架。
Lán ê king-kah-thâu lóng tann Tâi-gí siau-sit guî-ki ê si̍p-jī-kè. 

向望透過全民來台語認證，
Ǹg-bāng thàu-kuè Tsuân-bîn lâi Tâi-gí jīn-tsìng,

鼓勵逐家做伙共台語傳落去。
kóo-lē ta̍k-ke tsò-hué kā Tâi-gí thn̂g --lo̍h-khì.




2010年4月17，
2010 nî 4 gue̍h 17, 

成大台灣語文測驗中心正式掛牌成立。
Sîng-tāi Tâi-uân gí-bûn tshik-giām tiong-sim tsìng-sik kuà-pâi sîng-li̍p. 

中心的宗旨是欲促進台灣語文教學佮檢定考試品質的提升，
Tiong-sim ê tsong-tsí sī beh tshiok-tsìn Tâi-uân gí-bûn kàu-ha̍k kap kiám-tīng khó-tshì phín-tsit ê thê-sing, 

通發展台灣語言文化，
thang huat-tián Tâi-uân gí-giân bûn-huà, 

閣呼應聯合國《世界文化多樣性宣言》內底，
koh hoo-ìng Liân-ha̍p-kok “Sè-kài bûn-huà to-iūnn-sìng suan-giân” lāi-té, 

對各語言族群文化保障的精神。
tuì kok gí-giân tso̍k-kûn bûn-huà pó-tsiòng ê tsing-sîn. 

目前是全國唯一專業台語文認證的常態性機構。
Bo̍k-tsiân sī tsuân-kok uî-it tsuan-gia̍p Tâi-gí-bûn jīn-tsìng ê siông-thài-sìng ki-kòo. 

2010年正式開辦「全民台語認證」，
2010 nî tsìng-sik khai-pān “Tsuân-bîn Tâi-gí jīn-tsìng”,

認證的品質有達到語言測驗標準，
jīn-tsìng ê phín-tsit ū ta̍t kàu gí-giân tshik-giām piau-tsún, 

是信效度懸的台語能力檢定測驗系統。
sī sìn-hāu-tōo kuân ê Tâi-gí lîng-li̍k kiám-tīng tshik-giām hē-thóng. 

全民台語認證主要目的是成做教育佮推廣台語的用途，
Tsuân-bîn Tâi-gí jīn-tsìng tsú-iàu bo̍k-tik sī tsiânn-tsò kàu-io̍k kap thui-kóng Tâi-gí ê iōng-tôo, 

適合16歲以上的成人來檢測家己的台語聽、講、讀、寫四方面的語言能力程度。
sik-ha̍p 16 huè í-siōng ê sîng-jîn lâi kiám-tshik ka-kī ê Tâi-gí thiann, kóng, tha̍k, siá sì hong-bīn ê gí-giân lîng-li̍k thîng-tōo. 

2011年正式開辦海外版國際台語認證；
2011 nî tsìng-sik khai-pān hái-guā-pán kok-tsè Tâi-gí jīn-tsìng; 

2012年正式開辦中小學生台語認證；
2012 nî tsìng-sik khai-pān tiong sió ha̍k-sing Tâi-gí jīn-tsìng; 

2015年閣辦理白話字認證。
2015 nî koh pān-lí pe̍h-uē-jī jīn-tsìng. 

欲10冬矣，
Beh 10 tang --ah, 

中心一直家己傱經費，
tiong-sim it-ti̍t ka-kī tsông king-huì, 

積極辦理台語認證，
tsik-ki̍k pān-lí Tâi-gí jīn-tsìng, 

推捒台語／文。
tshui-sak Tâi-gí/ bûn.

