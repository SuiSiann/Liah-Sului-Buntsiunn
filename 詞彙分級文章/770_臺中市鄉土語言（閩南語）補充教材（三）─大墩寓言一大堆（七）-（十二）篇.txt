770 臺中市鄉土語言（閩南語）補充教材（三）─大墩寓言一大堆（七）-（十二）篇

鵁鴒小弟的後悔
Ka-līng sió-tī ê hiō-hué

動物巷蹛足濟動物：
Tōng-bu̍t hāng tuà tsiok tsē tōng-bu̍t:

有牛家、有馬家、有羊家，
ū gû ka, ū bé ka, ū iûnn ka,

閣有豬家、有夜婆、有火金蛄的厝，
koh ū ti ka, ū iā-pô, ū hué-kim-koo ê tshù,

幾若十戶，真鬧熱！
kuí-nā tsa̍p hōo, tsin lāu-jia̍t!

巷仔內最近搬來鵁鴒一家伙仔，
Hāng-á-lāi tsuè-kīn puann-lâi ka-līng tsi̍t-ke-hué-á,

in兜攏總有三个人：
in tau lóng-tsóng ū sann ê lâng:

鵁鴒阿爸、鵁鴒阿母和鵁鴒小弟。
ka-līng a-pa, ka-līng a-bú hām ka-līng sió-tī.

鵁鴒阿爸為著欲佮厝邊隔壁熟似，
Ka-līng a-pa uī-tio̍h beh kah tshù-pinn keh-piah si̍k-sāi,

特別邀請巷仔內的厝邊來in兜食飯。
ti̍k-pia̍t iau-tshiánn hāng-á-lāi ê tshù-pinn lâi in tau tsia̍h-pn̄g.

「來！來！來！逐家攏是好厝邊，莫客氣，
“Lâi! Lâi! Lâi! Ta̍k-ke lóng sī hó tshù-pinn, mài kheh-khì,

愛食予飽喔！」鵁鴒阿爸非常熱情咧招呼逐家。
ài tsia̍h hōo pá --ooh! ” Ka-līng a-pa hui-siông jia̍t-tsîng teh tsio-hoo ta̍k-ke.

「喨」這个時陣，客廳傳來電話咧喨的聲，
“Liang” Tsit ê sî-tsūn, kheh-thiann thuân-lâi tiān-uē leh liang ê siann,

鵁鴒阿母趕緊走去接電話：
ka-līng a-bú kuánn-kín tsáu-khì tsiap tiān-uē:

「欸？都無人敲電話來啊！是佗位的電話咧喨咧？」
“Eh? To bô lâng khà tiān-uē lâi --ah! Sī tó-uī ê tiān-uē leh liang --leh?”

鵁鴒阿母那行那唸，都猶未行到餐廳咧，
Ka-līng a-bú ná kiânn ná liām, to iáu-buē kiânn-kàu tshan-thiann --leh,

電話又閣喨起來啊！
tiān-uē iū-koh liang khí-lâi --ah!

斟酌共伊聽：「欸？這敢若是伊咧學電話喨的聲音？」
Tsim-tsiok kā i thiann: “Eh? Tse kánn-ná sī i teh o̍h tiān-uē liang ê siann-im? ”

這个時陣，逐家才發現：
Tsit ê sî-tsūn, ta̍k-ke tsiah huat-hiān:

原來是拄仔咧學講話的鵁鴒小弟學電話喨的聲，
guân-lâi sī tú-á leh o̍h kóng-uē ê ka-līng sió-tī o̍h tiān-uē liang ê siann,

學甲足成的，所有的人攏呵咾鵁鴒小弟：
o̍h kah tsiok sîng ê, sóo-ū ê lâng lóng o-ló ka-līng sió-tī:

「鵁鴒小弟真𠢕學話，閣誠𠢕表演，
“Ka-līng sió-tī tsin gâu o̍h-uē, koh tsiânn gâu piáu-ián,

學甲足成的，後擺會使去電視台表演口技。」
o̍h kah tsiok sîng ê, āu-pái ē-sái khì tiān-sī-tâi piáu-ián kháu-ki.”

「啊，哪有啦？囡仔人烏白學，
“Ah, ná ū --lah? Gín-á-lâng oo-pe̍h o̍h,

哪有像恁講的遐𠢕？
ná ū tshiūnn lín kóng ê hiah gâu? 

哪有彼个才調通好去表演啦？」
Ná ū hit ê tsâi-tiāu thang hó khì piáu-ián --lah?”

鵁鴒阿爸表面真謙虛，毋過心內真得意。
Ka-līng a-pa piáu-bīn tsin khiam-hi, m̄-koh sim-lāi tsin tit-ì.

鵁鴒規家伙仔攏誠歡喜，笑甲喙仔裂獅獅。
Ka-līng kui-ke-hué-á lóng tsiânn huann-hí, tshiò kah tshuì-á li̍h-sai-sai.

有一日透早，
Ū tsi̍t ji̍t thàu-tsá,

停佇巷仔內的車突然間防盜鈴吼甲真大聲，
thîng tī hāng-á-lāi ê tshia tu̍t-jiân-kan hông-tō-lîng háu kah tsin tuā-siann,

原來是鵁鴒小弟咧學防盜鈴的聲：
guân-lâi sī ka-līng sió-tī leh o̍h hông-tō-lîng ê siann:

「U、u」共逐家吵吵起來。
“U, u” kā ta̍k-ke tshá tshá --khí-lâi.

鵁鴒小弟吼一擺無準算，
Ka-līng sió-tī háu tsi̍t pái bô tsún-sǹg, 

閣佇街頭巷尾飛來飛去吼幾若擺：
koh tī ke-thâu-hāng-bué pue lâi pue khì háu kuí-nā pái:

「U、u」「U、u」
“U, u” “U, u”

「欸？是毋是賊仔欲來偷牽車？」
“Eh? Sī m̄ sī tsha̍t-á beh lâi thau khan-tshia?”

阿狗伯仔頭一个傱出來看，
A-káu-peh-á thâu tsi̍t ê tsông tshut-lâi khuànn,

阿貓叔、阿猴仔兄嘛綴出來看，
A-niau-tsik, A-kâu-á-hiann mā tuè tshut-lâi khuànn,

「好佳哉！車猶閣佇咧，無拍無去就好！」
“Hó-ka-tsài! Tshia iáu koh tī leh, bô phah bô khì tsiū hó!”

尾仔知影是鵁鴒小弟咧作孽，
Bué--á tsai-iánn sī ka-līng sió-tī teh tsok-gia̍t,

「啊！蹧躂人！」逐家氣罔氣，
“Ah! Tsau-that --lâng!” Ta̍k-ke khì bóng khì,

毋過嘛無法度共鵁鴒小弟掠來拍尻川。
m̄-koh mā bô huat-tōo kā ka-līng sió-tī lia̍h lâi phah kha-tshng.

禮拜日下晡，佇糞埽車欲來的時間，
Lé-pài-ji̍t ē-poo, tī pùn-sò-tshia beh lâi ê sî-kan, 

鵁鴒小弟閣開始佇巷仔頭展伊的本事。
ka-līng sió-tī koh khai-sí tī hāng-á-thâu tián i ê pún-sū. 

「少女的祈禱」的音樂聲，
“Siàu-lú ê kî-tó” ê im-ga̍k siann, 

對鵁鴒小弟的喙內放送出來，
uì ka-līng sió-tī ê tshuì-lāi hòng-sàng --tshut-lâi, 

家家戶戶捾著大包細包的糞埽，欲出來擲。
ke-ke-hōo-hōo kuānn-tio̍h tuā pau sè pau ê pùn-sò, beh tshut-lâi tàn.

「I̋？啊糞埽車咧？」
“I̋? Ah pùn-sò-tshia --leh? ”

「著啊！明明就有聽著『少女的祈禱』的音樂聲，
“Tio̍h --ah! Bîng-bîng tō ū thiann-tio̍h “siàu-lú ê kî-tó” ê im-ga̍k siann, 

哪會看無車的影？」
ná ē khuànn bô tshia ê iánn ? ”

「啊！今仔日是禮拜日，人糞埽車歇睏啦！」
“ Ah! Kin-á-ji̍t sī lé-pài-ji̍t, lâng pùn-sò-tshia hioh-khùn --lah! ”

無法度，只好共大包細包的糞埽
Bô huat-tōo, tsí-hó kā tuā pau sè pau ê pùn-sò 

閣捾轉去厝內囥。「啊───，有夠衰！
koh kuānn tńg-khì tshù-lāi khǹg. “ Ah───, ū-kàu sue! 

咱閣氣予鵁鴒小弟創治著矣。」
Lán koh khì hōo ka-līng sió-tī tshòng-tī tio̍h --ah.” 

逐家沿路罵，沿路相約束，
Ta̍k-ke iân-lōo mē, iân-lōo sio iok-sok, 

後擺毋通閣予鵁鴒小弟騙去。
āu-pái m̄-thang koh hōo ka-līng sió-tī phiàn--khì.

「嘻嘻嘻！我若hiú-hiú吼吼咧，
“Hi hi hi! Guá nā hiú-hiú háu-háu --leh, 

逐家攏愛出來傱來傱去，足好耍的！」
ta̍k-ke lóng ài tshut-lâi tsông lâi tsông khì, tsiok hó-sńg --ê! ”

鵁鴒小弟心內真得意。
 Ka-līng sió-tī sim-lāi tsin tit-ì.

無偌久，巷仔尾有一間厝開始火燒，
Bô guā kú, hāng-á-bué ū tsi̍t king tshù khai-sí hué-sio,

「I u i u」水龍車誠緊就來矣，
“I u i u” Tsuí-lîng-tshia tsiânn kín tō lâi --ah, 

毋過巷仔真狹，兩三台車窒咧，
m̄-koh hāng-á tsin e̍h, nn̄g sann tâi tshia that --leh, 

水龍車就擋佇巷仔頭袂振袂動。
tsuí-lîng-tshia tō tòng tī hāng-á-thâu bē-tín-bē-tāng. 

「這一定閣是鵁鴒小弟咧作孽，我無愛插伊！」
“ Tse it-tīng koh sī ka-līng sió-tī leh tsok-gia̍t, guá bô ài tshap --i!” 

停佇巷仔頭的第一臺車是阿貓叔的發財仔車，
Thîng tī hāng-á-thâu ê tē it tâi tshia sī A-niau-tsik ê huat-tsâi-á-tshia, 

伊毋相信巷仔尾有火災，嘛毋相信真正有水龍車欲過。
i m̄ siong-sìn hāng-á-bué ū hué-tsai, mā m̄ siong-sìn tsin-tsiànn ū tsuí-lîng-tshia beh kuè.

「這擺的確是鵁鴒小弟咧學水龍車的聲，
“ Tsit pái tik-khak sī ka-līng sió-tī teh o̍h tsuí-lîng-tshia ê siann, 

有影學甲真成呢！愈來愈𠢕喔！」
ū-iánn o̍h kah tsin sîng --neh! jú lâi jú gâu --ooh! ” 

後壁彼臺車就是阿猴仔兄的車，
Āu-piah hit tâi tshia tō sī A-kâu-á-hiann ê tshia, 

伊嘛是按呢想，所以伊攏無想欲出來徙車。
i mā sī án-ne siūnn, sóo-í i lóng bô siūnn beh tshut-lâi suá tshia.

無人相信水龍車欲來拍火，
Bô lâng siong-sìn tsuí-lîng-tshia beh lâi phah-hué, 

巷仔尾彼間厝真緊就燒了了矣！
hāng-á-bué hit king tshù tsin kín tō sio-liáu-liáu --ah! 

逐家攏真後悔，後悔講為啥物毋相信
Ta̍k-ke lóng tsin hiō-hué, hiō-hué kóng uī siánn-mi̍h m̄ siong-sìn 

「I u i u」的聲是水龍車來矣，
“I u i u” ê siann sī tsuí-lîng-tshia lâi --ah, 

是按怎毋去救火咧？
sī-án-tsuánn m̄ khì kiù-hué --leh? 

這內面上蓋傷心的，
Tsit lāi-bīn siōng-kài siong-sim --ê, 

就是鵁鴒小弟。
tō sī ka-līng sió-tī. 

伊哭甲腸仔斷做幾若節，
I khàu kah tn̂g-á tn̄g tsò kuí-nā tsat, 

伊哭講：「這擺毋是我咧吼啦！
i khàu kóng: “Tsit pái m̄ sī guá teh háu --lah! 

是真正的水龍車咧i u i u啦！」
Sī tsin-tsiànn ê tsuí-lîng-tshia leh i u i u --lah!” 

鵁鴒小弟閣哭講：
Ka-līng sió-tī koh khàu kóng: 

「U u u！巷仔尾彼間厝是阮兜啦！」
“U u u! Hāng-á-bué hit king tshù sī gún tau --lah! ”

玫瑰的對話
Muî-kuì ê tuì-uē

春天的花園，是百花競豔的舞台。
Tshun-thinn ê hue-hn̂g, sī pah hue kīng iām ê bú-tâi.

花園內的玫瑰花，
Hue-hn̂g-lāi ê muî-kuì-hue,

逐蕊攏感覺伊家己才是「花中的皇后」。
ta̍k luí lóng kám-kak i ka-kī tsiah sī “Hue-tiong ê hông-hiō”.

逐日攏有真濟人來這个玫瑰花園遊賞。
Ta̍k ji̍t lóng ū tsin tsē lâng lâi tsit ê muî-kuì hue-hn̂g iû-siúnn. 

有一日，拄好落過一陣霎霎仔雨，
Ū tsi̍t ji̍t, tú-hó lo̍h-kuè tsi̍t tsūn sap-sap-á hōo, 

玫瑰花頂面含著一粒一粒的雨珠，
muî-kuì-hue tíng-bīn kâm-tio̍h tsi̍t lia̍p tsi̍t lia̍p ê hōo-tsu, 

若真珠仝款，比啥物時陣攏閣較媠。
ná tsin-tsu kāng-khuán, pí siánn-mih sî-tsūn lóng koh-khah suí.

「來來來﹗翕相機照過來!我是上媠的
“Lâi lâi lâi! Hip-siòng-ki tsiò --kuè-lâi! Guá sī siōng suí ê 

烏美人啦！你看我烏甜仔烏甜，
oo bí-jîn --lah! Lí khuànn guá oo-tinn-á-oo-tinn, 

偌媠咧！」烏玫瑰看著遊客咧翕相，
guā suí --leh! ” Oo muî-kuì khuànn-tio̍h iû-kheh leh hip-siòng, 

大聲自我推薦。
tuā-siann tsū-ngóo thui-tsiàn.

邊仔的紅玫瑰聽著，
Pinn--á ê âng muî-kuì thiann --tio̍h, 

感覺足礙虐，就講：
kám-kak tsiok gāi-gio̍h, tō kóng: 

「哪有？逐家莫聽伊佇遐咧歕雞胿。
“Ná ū? Ta̍k-ke mài thiann i tī hia leh pûn-ke-kui. 

上媠的佇遮啦！恁敢毋捌聽見人講：
Siōng suí --ê tī tsia --lah! Lín kám m̄ bat thiann-kìnn lâng kóng: 

“紅媠，烏大範”？毋管是生日、
“Âng suí, oo tuā-pān”? M̄-kuán sī senn-ji̍t, 

結婚抑是情人節，攏嘛愛用著我，
kiat-hun ia̍h-sī tsîng-jîn-tsiat, lóng mā ài iōng-tio̍h guá, 

干焦我才會當代表玫瑰花的熱情佮美麗啦！」
kan-na guá tsiah ē-tàng tāi-piáu muî-kuì-hue ê jia̍t-tsîng kah bí-lē --lah! ”

「喂！我無出聲，恁共我當做啞口諾？
“Ueh! Guá bô tshut-siann, lín kā guá tòng-tsò é-káu --hioh?

你看！我是茄仔色的，
Lí khuànn! Guá sī kiô-á-sik --ê,

我有紅玫瑰的熱情，嘛有烏玫瑰的神祕，
guá ū âng muî-kuì ê jia̍t-tsîng, mā ū oo muî-kuì ê sîn-pì,

世間欲去佗位揣？」
sè-kan beh khì tó-uī tshuē? ”

白色的玫瑰佇東爿涼勢仔涼勢，講：
Pe̍h-sik ê muî-kuì tī tang-pîng liâng-sè-á-liâng-sè, kóng: 

「看恁佇遐爭甲頷仔頸筋攏浮浮起來，
“Khuànn lín tī hia tsenn kah ām-á-kun-kin lóng phû phû  --khí-lâi, 

有夠無氣質的！你看，我攏毋免講話，
ū-kàu bô khì-tsit --ê! Lí khuànn, guá lóng m̄-bián kóng-uē, 

人嘛攏會感覺我是“全世界上優雅，蓋高尚的花”！」
lâng mā lóng ē kám-kak guá sī “Tsuân-sè-kài siōng iu-ngá, kài ko-sióng ê hue”! ”

這个時陣，雨停矣！
Tsit ê sî-tsūn, hōo thîng --ah!

天邊出現七彩的虹，
Thinn-pinn tshut-hiān tshit-tshái ê khīng,

有紅色、有黃色、有柑仔色、有茄仔色，
ū âng-sik, ū n̂g-sik, ū kam-á-sik, ū kiô-á-sik,

真正美麗，欠一色都袂使。
tsin-tsiànn bí-lē, khiàm tsi̍t sik to bē-sái.

伊袂曉共人展，攏無講話，
I bē-hiáu kā lâng tián, lóng bô kóng-uē,

但是伊若親像咧共塗跤的玫瑰花講：
tān-sī i ná tshin-tshiūnn teh kā thôo-kha ê muî-kuì-hue kóng:

「外表的美麗真緊就會過去，
“Guā-piáu ê bí-lē tsin kín tō ē kuè-khì,

人生上可貴的是，有一粒溫柔安靜的心，
jîn-sing siōng khó-kuì ê sī, ū tsi̍t lia̍p un-jiû an-tsīng ê sim,

會曉去包容別人，會曉去欣賞別人。
ē-hiáu khì pau-iông pa̍t-lâng, ē-hiáu khì him-sióng pa̍t-lâng.

多色才會協調，多音才會共響，
To sik tsiah ē hia̍p-tiau, to im tsiah ē kiōng-hiáng,

按呢才是圓滿美麗的世界。」
án-ne tsiah sī uân-buán bí-lē ê sè-kài. ”

是燒抑是冷
Sī sio ia̍h-sī líng

有一日，有一个國王想欲考驗朝中大臣的智慧。
Ū tsi̍t ji̍t, ū tsi̍t ê kok-ông siūnn beh khó-giām tiâu-tiong tāi-sîn ê tì-huī.

國王就吩咐細漢公主講：
Kok-ông tō huan-hù sè-hàn kong-tsú kóng: 

「你用坩仔貯一碗冰角，閣用足厚、
“Lí iōng khann-á té tsi̍t uánn ping-kak, koh iōng tsiok kāu, 

足大條的面巾共坩仔包起來。」紲落去，
tsiok tuā tiâu ê bīn-kin kā khann-á pau --khí-lâi.” Suà--lo̍h-khì, 

國王閣交代講：「你愛足細膩共捀咧，
kok-ông koh kau-tài kóng: “Lí ài tsiok sè-jī kā phâng --leh, 

恬恬徛佇臺仔頂，袂使振動得。」
tiām-tiām khiā tī tâi-á-tíng, bē-sái tín-tāng --tit. ”

細漢公主真聰明，伊了解in老爸欲考驗的心意。
Sè-hàn kong-tsú tsin tshong-bîng, i liáu-kái in lāu-pē beh khó-giām ê sim-ì. 

刁故意表現出手裡捀真燒的物件，
Tiau-kòo-ì piáu-hiān-tshut tshiú --lí phâng tsin sio ê mi̍h-kiānn, 

兩支手懍咧懍咧，誠驚去予燙著的款。
nn̄g ki tshiú lún --leh lún --leh, tsiânn kiann khì hōo thǹg --tio̍h ê khuán.

國王對眾臣講：
Kok-ông tuì tsiòng sîn kóng:

「恁若是認為細漢公主手裡捀的是冷的，
“Lín nā-sī jīn-uî sè-hàn kong-tsú tshiú lí phâng ê sī líng --ê,

就徛踮寡人的倒手爿；
tō khiā tiàm kuá-jîn ê tò-tshiú-pîng;

恁若是認為細漢公主手裡捀的是燒的，
lín nā-sī jīn-uî sè-hàn kong-tsú tshiú --lí phâng ê sī sio --ê,

就徛踮寡人的正手爿。」
tō khiā tiàm kuá-jîn ê tsiànn-tshiú-pîng.”

這个時陣，眾臣的目睭眨眨看，
Tsit ê sî-tsūn, tsiòng sîn ê ba̍k-tsiu tsha̍p-tsha̍p khuànn, 

逐家攏佇心內偷偷仔拍算。
ta̍k-ke lóng tī sim-lāi thau-thau-á phah-sǹg.

宰相心內想講：
Tsáinn-siòng sim-lāi siūnn kóng:

「我是宰相，一人之下，萬人之上。
“Guá sī tsáinn-siòng, it jîn tsi hā, bān jîn tsi siōng.

為著欲表現出我是有智慧的人，
Uī-tio̍h beh piáu-hiān-tshut guá sī ū tì-huī ê lâng,

我絕對袂使臆毋著。啊！到底是燒抑是冷？」
guá tsua̍t-tuì bē-sái ioh m̄-tio̍h. Ah! Tàu-té sī sio ia̍h-sī líng?”

宰相若想若伸出指頭仔來推算。
Tsáinn-siòng ná siūnn ná tshun-tshut tsíng-thâu-á lâi thui-sǹg. 

有的大臣心內想講：
Ū ê tāi-sîn sim-lāi siūnn kóng: 

「我絕對袂使落氣。
“Guá tsua̍t-tuì bē-sái làu-khuì. 

宰相是一个有權力閣有智慧的人，
Tsáinn-siòng sī tsi̍t ê ū kuân-li̍k koh ū tì-huī ê lâng, 

我想，綴宰相臆，就絕對無毋著！」
guá siūnn, tuè tsáinn-siòng ioh, tō tsua̍t-tuì bô m̄-tio̍h! ”

另外，閣有大臣心內想講：
Līng-guā,  koh ū tāi-sîn sim-lāi siūnn kóng: 

「西瓜倚大爿，我綴較濟人彼爿，
“Si-kue uá tuā-pîng , guá tuè khah tsē lâng hit pîng, 

就絕對袂脫箠！」
tō tsua̍t-tuì bē thut-tshuê! ”

雖然這个時陣真安靜，
Sui-jiân tsit ê  sî-tsūn tsin an-tsīng, 

但是佇遮的大臣的心內，
tān-sī tī tsia ê tāi-sîn ê sim-lāi, 

一定有真濟嗤嗤呲呲的聲音。
it-tīng ū tsin tsē tshi-tshi-tshū-tshū ê siann-im. 

經過三分鐘了後，真趣味的代誌發生囉！
King-kuè sann hun-tsing liáu-āu, tsin tshù-bī ê tāi-tsì huat-sing --looh! 

代先看著的是：宰相連鞭走去倒手爿，
Tāi-sing khuànn --tio̍h ê sī: Tsáinn-siòng liâm-mi tsáu-khì tò-tshiú-pîng, 

連鞭走來正手爿。原來伊不管按怎推算，
liâm-mi tsáu lâi tsiànn-tshiú-pîng. Guân-lâi i put-kuán án-tsuánn thui-sǹg, 

嘛是心頭掠袂定。
mā sī sim-thâu lia̍h bē tiānn. 

閣來就看著規陣大臣綴伊傱來傱去，
Koh lâi tō khuànn --tio̍h kui-tīn tāi-sîn tuè i tsông lâi tsông khì, 

有的閣傱甲跋跋倒。
ū ê koh tsông kah pua̍h pua̍h --tó.

最後，國王大聲講：
Tsuè-āu, kok-ông tuā-siann kóng: 

「宣佈答案的時間到矣！」
“Suan-pòo tap-àn ê sî-kan kàu --ah!” 

這个時陣，規陣人拄好停佇正手爿。
Tsit ê sî-tsūn, kui-tīn lâng tú-hó thîng tī tsiànn-tshiú-pîng. 

宰相毋敢閣再振動，
Tsáinn-siòng m̄ kánn koh-tsài tín-tāng, 

眾大臣嘛毋敢閣再振動。
tsiòng tāi-sîn mā m̄ kánn koh-tsài tín-tāng.

徛佇兩爿的宮女毋捌看過
Khiā tī nn̄g pîng ê kiong-lí m̄ bat khuànn--kuè 

朝中大臣遮爾仔生狂的款，
tiâu-tiong tāi-sîn tsiah-nī-á tshenn-kông ê khuán, 

攏用手䘼掩喙偷偷仔咧笑。
lóng iōng tshiú-ńg am tshuì thau-thau-á teh tshiò.

這个時陣，有一个小太監行去細漢公主遐，
Tsit ê sî-tsūn, ū tsi̍t ê sió thài-kàm kiânn khì sè-hàn kong-tsú hia, 

用手摸細漢公主手裡所捀的坩仔了後，
iōng tshiú bong sè-hàn kong-tsú tshiú --lí sóo phâng ê khann-á liáu-āu, 

大聲宣佈講：「坩仔是冷的啦！」
tuā-siann suan-pòo kóng:”Khann-á sī líng --ê --lah! ”

逐家聽著小太監的話，攏你看我，
Ta̍k-ke thiann-tio̍h sió thài-kàm ê uē, lóng lí khuànn  --guá, 

我看你，喙仔開開，講袂出話來，
guá khuànn --lí, tshuì-á khui-khui, kóng bē tshut uē lâi, 

干焦想欲佇塗跤挖一个空，覕落去。
kan-na siūnn-beh tī thôo-kha óo tsi̍t ê khang, bih --lo̍h-khì.

烏枋樹的坎坷
Oo-pang-tshiū ê khám-khia̍t

樹林仔有一欉烏枋樹，
Tshiū-nâ-á ū tsi̍t tsâng oo-pang-tshiū,

伊的樹身真粗，樹葉真茂。
 i ê tshiū-sin tsin tshoo, tshiū-hio̍h tsin ōm. 

烏枋樹生甲青青青，徛甲直直直，
Oo-pang-tshiū senn kah tshenn-tshenn-tshenn, khiā kah ti̍t-ti̍t-ti̍t, 

過路的人經過樹跤，攏會攑頭共伊看一下。
kuè-lōo ê lâng king-kuè tshiū-kha, lóng ē gia̍h-thâu kā i khuànn --tsi̍t ē.

有一日，
Ū tsi̍t ji̍t,

烏枋樹的邊仔搬來一个歹厝邊，
oo-pang-tshiū ê pinn-á puann-lâi tsi̍t ê pháinn tshù-pinn,

彼是一欉真歹心閣𠢕怨妒的紫藤。
he sī tsi̍t tsâng tsin pháinn-sim koh gâu uàn-tòo ê tsí-tîn.

紫藤怨妒烏枋樹的身材，
Tsí-tîn uàn-tòo  oo-pang-tshiū ê sin-tsâi,

想欲共烏枋樹害死，
siūnn-beh kā oo-pang-tshiū hāi--sí,

予家己會當出頭。
hōo ka-kī ē-tàng tshut-thâu.

伊對烏枋樹講：
I tuì oo-pang-tshiū kóng:

「烏枋樹兄，你生做遮直、遮粗，
“Oo-pang-tshiū hiann, lí senn-tsò tsiah ti̍t, tsiah tshoo,

閣遮爾仔懸，我足欣羨你的！
koh tsiah-nī-á kuân, guá tsiok him-siān --lí --ê!

我真想欲佮你做朋友，
Guá tsin siūnn-beh kah lí tsò pîng-iú,

peh起去你的身軀頂看風景。
peh khí-khì lí ê sin-khu-tíng khuànn hong-kíng.

我嘛足想欲摸你勇閣粗的手股頭仔，
Guá mā tsiok siūnn beh bong lí ióng koh tshoo ê tshiú-kóo-thâu-á,

握你有力的手。
ak lí ū-la̍t ê tshiú.

毋知你有歡迎我這个瘦閣薄板的朋友無？」
M̄ tsai lí ū huan-gîng guá tsit ê sán koh po̍h-pán ê pîng-iú --bô? ”

烏枋樹無提防伊，現出親切的笑容，
Oo-pang-tshiū bô thê-hông i, hiàn-tshut tshin-tshiat ê tshiò-iông, 

講：「歡迎，歡迎，我非常歡迎，
kóng: “Huan-gîng, huan-gîng, guá hui-siông huan-gîng, 

眾生攏是我的朋友！
tsiòng-sing lóng sī guá ê pîng-iú! 

你看我身軀頂遮的蟲啦、鳥仔啦、𧌄蜅蠐啦，
Lí khuànn guá sin-khu-tíng tsia ê thâng --lah, tsiáu-á --lah, am-poo-tsê --lah,

攏是我的好朋友。來！共手伸過來，咱來做好朋友！」
 lóng sī guá ê hó pîng-iú. Lâi! Kā tshiú tshun --kuè-lâi, lán lâi tsò hó pîng-iú! ”

烏枋樹表示歡迎，紫藤就peh起去
Oo-pang-tshiū piáu-sī huan-gîng, tsí-tîn tō peh khí-khì 

烏枋樹的身軀頂，共伊纏牢牢。
oo-pang-tshiū ê  sin-khu-tíng, kā i tînn-tiâu-tiâu.

烏枋樹心內想：「紫藤哪會和我遮好，
Oo-pang-tshiū sim-lāi siūnn: “Tsí-tîn ná ē hām guá tsiah hó, 

逐日共我纏甲遮牢？」
ta̍k ji̍t kā guá tînn kah tsiah tiâu? ”

代先，烏枋樹一點仔戒心都無，
Tāi-sing, oo-pang-tshiū tsi̍t-tiám-á kài-sim to bô, 

但是日子一日仔一日過，經過無半冬，
tān-sī ji̍t-tsí tsi̍t-ji̍t-á-tsi̍t-ji̍t kuè, king-kuè bô puànn tang, 

紫藤一直旋，一直旋，
tsí-tîn it-ti̍t suan, it-ti̍t suan, 

用家己的身軀共烏枋樹纏甲絚絚絚，
iōng ka-kī ê sin-khu kā oo-pang-tshiū  tînn kah ân-ân-ân, 

予烏枋樹無法度喘氣。
hōo oo-pang-tshiū  bô huat-tōo tshuán-khuì. 

「啊！放手！我強欲袂喘氣矣！」
“Ah! Pàng-tshiú! Guá kiōng-beh bē tshuán-khuì --ah! ” 

這个時陣，烏枋樹才知影
Tsit ê sî-tsūn, oo-pang-tshiū  tsiah tsai-iánn 

原來紫藤是歹心肝的，
guân-lâi tsí-tîn sī pháinn sim-kuann ê, 

烏枋樹予紫藤纏甲消瘦落肉，
oo-pang-tshiū hōo tsí-tîn tînn kah siau-sán-lo̍h-bah, 

生長困難，毋過無一个人來救伊，
sing-tióng khùn-lân, m̄-koh bô tsi̍t ê lâng lâi kiù --i, 

連平常時佇伊身軀邊𨑨迌的蟲啦、
liân pîng-siông-sî tī i sin-khu-pinn tshit-thô ê thâng --lah, 

鳥仔啦、嘛佮紫藤做伙來恥笑伊，
tsiáu-á --lah, mā kah tsí-tîn tsò-hué lâi thí-tshiò i, 

講；「你真是無路用，生做是高長大漢，
kóng: “Lí tsin-sī bô lōo-iōng, senn-tsò sī kau-tshiâng tuā-hàn, 

竟然予一條小小的紫藤纏甲半小死，
kìng-jiân hōo tsi̍t tiâu sió-sió ê tsí-tîn tînn kah puànn-sió-sí, 

實在是笑死人。」
si̍t-tsāi sī tshiò-sí lâng.” 

烏枋樹到這个時陣才大大覺悟，
Oo-pang-tshiū kàu tsit ê sî-tsūn tsiah tuā-tuā kak-ngōo, 

伊對家己講：「飼鳥鼠，咬布袋。
i tuì ka-kī kóng: “Tshī niáu-tshí, kā pòo-tē. 

對人好，無一定有好結果。
Tuì lâng hó, bô it-tīng ū hó kiat-kó. 

這馬想欲求別人幫助、解救，
Tsit-má siūnn beh kiû pa̍t-lâng pang-tsōo, kái-kiù, 

不如維持一口氣，用家己的心力活落去。」
put-jû uî-tshî tsi̍t kháu khuì, iōng ka-kī ê sim-li̍k ua̍h --lo̍h-khì. ”

過幾若冬以後，
Kuè kuí-nā tang í-āu,

烏枋樹決定放棄頂半身原來的大樹枝，
oo-pang-tshiū kuat-tīng hòng-khì tíng-puànn-sin guân-lâi ê tuā tshiū-ki,

因為大樹枝去予紫藤纏甲
in-uī tuā tshiū-ki khì hōo tsí-tîn tînn kah

已經無法度正常生長矣，
í-king bô huat-tōo tsìng-siông sing-tióng --ah,

伊對紫藤無纏著的樹身正爿，
i tuì tsí-tîn bô tînn --tio̍h ê tshiū-sin tsiànn-pîng,

閣生出一枝樹椏，
koh senn-tshut tsi̍t ki tshiū-ue,

而且用深根吸來的營養，
jî-tshiánn iōng tshim-kin khip --lâi ê îng-ióng,

真緊就生長做一枝直閣大箍的樹枝，
tsin kín tō sing-tióng tsò tsi̍t ki ti̍t koh tuā-khoo ê tshiū-ki,

做新的樹身。雖然分枝的所在無直，
tsò sin ê tshiū-sin. Sui-jiân hun-ki ê sóo-tsāi bô ti̍t,

但是猶原生做是足大欉的烏枋樹，
tān-sī iû-guân senn-tsò sī tsiok tuā-tsâng ê oo-pang-tshiū,

有路用的烏枋樹，
ū-lōo-iōng ê oo-pang-tshiū,

袂輸伊的爸母，袂輸伊的兄弟。
bē-su i ê pē-bú, bē-su i ê hiann-tī. 

抑紫藤咧？紫藤因為纏著倒爿的樹枝，
Ah tsí-tîn --leh? Tsí-tîn in-uī tînn-tio̍h tò-pîng ê tshiū-ki, 

伸袂過來正爿，就無法度閣再加害烏枋樹矣，
tshun bē kuè-lâi tsiànn-pîng, tō bô huat-tōo koh-tsài ka-hāi oo-pang-tshiū --ah, 

紫藤干焦會當害烏枋樹失去一部份功能爾爾。
tsí-tîn kan-na ē-tàng hāi oo-pang-tshiū sit-khì tsi̍t-pōo-hūn kong-lîng niā-niā.

走標比賽
Tsáu-pio pí-sài

報馬仔走來到柳川村的中央廣場，
Pò-bé-á tsáu-lâi kàu Liú-tshuan-tshun ê tiong-iong kóng-tiûnn, 

大聲喝講：「報─，村長宣佈：
tuā-siann huah kóng: “ Pò─, tshun-tiúnn suan-pòo: 

佇下個月欲舉辦一个走標比賽，
Tī ē-kò-gue̍h beh kí-pān tsi̍t ê tsáu-pio pí-sài, 

走前三名的動物會當得著獎金佮獎品。」
tsáu tsîng sann miâ ê tōng-bu̍t ē-tàng tit-tio̍h tsióng-kim kah tsióng-phín. ”

逐家聽了攏真歡喜，in攏想講：
Ta̍k-ke thiann-liáu lóng tsin huann-hí, in lóng siūnn kóng: 

「我一定欲拍拚練習，搶第一，
“Guá it-tīng beh phah-piànn liān-si̍p, tshiúnn tē-it, 

冠軍一定是我的。」所以，
kuan-kun it-tīng sī guá ê. ” Sóo-í, 

柳川村的村民毋管是下早起抑是下暗，
liú-tshuan-tshun ê tshun-bîn m̄-kuán sī e-tsái-khí ia̍h-sī e-àm, 

若佇街頭巷尾遇著，除了相借問以外，
nā tī ke-thâu-hāng-bué gū-tio̍h, tû-liáu sio-tsioh-mn̄g í-guā, 

攏會問講：「今仔日，你已經練習走幾遍矣？」
lóng ē mn̄g kóng: “Kin-á-ji̍t , lí í-king liān-si̍p tsáu kuí piàn --ah? ”

馬仔為著展示家己的威風，
Bé-á uī-tio̍h tián-sī ka-kī ê ui-hong,

逐擺攏揣比家己走較慢的動物來做伙練習。
ta̍k pái lóng tshuē pí ka-kī tsáu khah bān ê tōng-bu̍t lâi tsò-hué liān-si̍p.

佇這種情形下，
Tī tsit-tsióng tsîng-hîng hā,

當然逐擺攏嘛是馬仔贏，
tong-jiân ta̍k-pái lóng mā sī bé-á iânn,

馬仔真得意，四界去共人展，
bé-á tsin tik-ì, sì-kè khì kā lâng tián,

展講：「恁看，我上𠢕走，比賽彼一日，
tián kóng: “Lín khuànn, guá siōng gâu tsáu, pí-sài hit tsi̍t ji̍t,

一定是我第一名。」
it-tīng sī guá tē-it miâ.”

鹿仔較實在，伊為著會當佇比賽彼一日
Lo̍k-á khah si̍t-tsāi, i uī-tio̍h ē-tàng tī pí-sài hit tsi̍t ji̍t 

有閣較好的表現，就先揣一寡和家己實力
ū koh-khah hó ê piáu-hiān, tō sing tshuē tsi̍t-kuá hām ka-kī si̍t-li̍k 

差不多的動物來做伙練習。練一段時間，
tsha-put-to ê tōng-bu̍t lâi tsò-hué liān-si̍p. Liān tsi̍t-tuānn sî-kan, 

等較進步了後，
tán khah tsìn-pōo liáu-āu, 

才閣向比家己實力閣較好的動物請教，
tsiah koh hiòng pí ka-kī si̍t-li̍k koh-khah hó ê tōng-bu̍t tshíng-kàu, 

閣向老教練請教，伊一點仔一點仔咧進步。
koh hiòng lāu kàu-liān tshíng-kàu, i tsi̍t-tiám-á tsi̍t-tiám-á teh tsìn-pōo.

一個月練習的時間過去矣，
Tsi̍t kò gue̍h liān-si̍p ê sî-kan kuè-khì --ah,

比賽的時間到矣，
pí-sài ê sî-kan kàu --ah,

規村的人相招來到比賽的場所。
kui tshun ê lâng sio-tsio lâi kàu pí-sài ê tiûnn-sóo.

逐家攏細細聲仔咧討論講：
Ta̍k-ke lóng sè-sè-siann-á teh thó-lūn kóng:

「你臆，啥物人會著冠軍？」
“Lí ioh, siánn-mih lâng ē tio̍h kuan-kun?”

競賽員排規列，喝號令的攑信號銃，
Kīng-sài-uân pâi kui lia̍t, huah hō-līng ê gia̍h sìn-hō-tshìng, 

「phiàng!」一聲，大聲喝講：「開始走！」
“phiàng! ” Tsi̍t siann, tuā-siann huah kóng: “Khai-sí tsáu! ”

逐家拚命向前走，連頭嘛毋敢越。
Ta̍k-ke piànn-miā hiòng tsîng tsáu, liân thâu mā m̄ kánn ua̍t. 

經過幾分鐘了後，有的開始慢落來，
King-kuè kuí hun-tsing liáu-āu, ū--ê khai-sí bān --lo̍h-lâi, 

愈走愈慢，甚至已經走袂去囉。
jú tsáu jú bān, sīm-tsì í-king tsáu bē khì --looh. 

普通時仔和馬仔做伙咧練習遐的動物，
Phóo-thong-sî-á hām bé-á tsò-hué teh liān-si̍p hia ê tōng-bu̍t, 

攏一个仔一个予人逐過，
lóng tsi̍t-ê-á tsi̍t ê hōo lâng jiok--kuè, 

連馬仔家己的排名嘛愈來愈後壁。
liân bé-á ka-kī ê pâi-miâ mā jú lâi jú āu-piah. 

但是佇這个時陣，鹿仔四跤若車輪咧，
Tān-sī tī tsit ê sî-tsūn, lo̍k-á sì kha ná tshia-lián --leh, 

逐過其他的參賽者，無一下仔，已經走到終點矣。
jiok-kuè kî-thann ê tsham-sài-tsiá, bô tsi̍t ē á, í-king tsáu kàu tsiong-tiám --ah.

透明的媠物件，緊破
Thàu-bîng ê suí mi̍h-kiānn, kín phuà

古早古早佇日本國北爿，有一位國王，
Kóo-tsá kóo-tsá tī Ji̍t-pún-kok pak-pîng, ū tsi̍t uī kok-ông, 

伊有一个像仙女遮媠的查某囝，號做真珠。
i ū tsi̍t ê tshiūnn sian-lú tsiah suí ê tsa-bóo-kiánn, hō-tsò Tsin-tsu. 

真珠公主佇王宮內長大成人，
Tsin-tsu kong-tsú tī ông-kiong-lāi tióng-tāi sîng jîn, 

生做若牛奶玉咧，國王真疼伊，
senn-tsò ná gû-ling-gio̍k --leh, kok-ông tsin thiànn --i, 

嘛真倖伊。因為按呢，所以真珠公主性地真嬌，
mā tsin sīng --i. In-uī án-ne, sóo-í Tsin-tsu kong-tsú sìng-tē tsin kiau, 

閣毋捌世事，不管啥物代誌，逐个人攏著愛順伊。
koh m̄ bat sè-sū, put-kuán siánn-mih tāi-tsì, ta̍k ê lâng lóng tio̍h ài sūn --i. 

有一日，公主出遊，遇著落雨，
Ū tsi̍t ji̍t, kong-tsú tshut-iû, gū-tio̍h lo̍h-hōo, 

佇車內看著真珠湖的湖面頂有真濟水泡仔，
tī tshia-lāi khuànn tio̍h tsin-tsu-ôo ê ôo bīn-tíng ū tsin tsē tsuí-pho-á, 

若像大粒真珠仝款。日頭照著，
ná-tshiūnn tuā lia̍p tsin-tsu kāng-khuán. Ji̍t-thâu tsiò-tio̍h, 

光爍爍，非常媠。
kng-sih-sih, hui-siông suí.

伊就共國王講：「水泡仔足媠的，
I tō kā kok-ông kóng: “Tsuí-pho-á tsiok suí --ê, 

我想欲用水泡仔做袚鍊，你一定愛叫人做予我。」
guá siūnn-beh iōng tsuí-pho-á tsò phua̍h-liān, lí it-tīng ài kiò lâng tsò hōo guá. ” 

國王好喙勸伊講：「戇查某囝咧，
Kok-ông hó-tshuì khǹg i kóng: “Gōng tsa-bóo-kiánn --leh, 

透明的物件緊破，水泡仔，摸著就破，
thàu-bîng ê mi̍h-kiānn kín phuà, tsuí-pho-á, bong --tio̍h tō phuà, 

彼無法度做袚鍊啦！」
he bô-huat-tōo tsò phua̍h-liān --lah! ”

公主講：「我毋管啦！我毋管啦！
Kong-tsú kóng: “Guá m̄-kuán --lah! Guá m̄-kuán --lah! 

若準得袂著我想欲愛的物件，我甘願自殺。」
Nā-tsún tit bē tio̍h guá siūnn beh ài ê mi̍h-kiānn, guá kam-guān tsū-sat. ” 

國王予公主逼甲無法度，
Kok-ông hōo kong-tsú pik kah bô huat-tōo, 

就共這个予伊頭殼疼的問題擲予伊的宰相，
tō kā tsit ê hōo i thâu-khak-thiànn ê būn-tê tàn hōo i ê tsáinn-siòng, 

講：「這件代誌交予你，你替我想辦法，
kóng: “Tsit kiānn tāi-tsì kau hōo --lí, lí thè guá siūnn pān-huat, 

揣人去做。若無，我就刣你。」
tshuē lâng khì tsò. Nā-bô, guá tō thâi lí. ” 

「唉！欲按怎才好？唉！是欲按怎才好？」
“Haih! Beh án-tsuánn tsiah hó? Haih! Sī beh án-tsuánn tsiah hó?” 

宰相轉去厝，煩惱甲規日食袂落去，
Tsáinn-siòng tńg-khì tshù, huân-ló kah kui ji̍t tsia̍h bē lo̍h-khì, 

規暝反來反去睏袂去。
kui mê píng-lâi-píng-khì khùn bē khì.

宰相是一位心腸仁慈的人，
Tsáinn-siòng sī tsi̍t uī sim-tn̂g jîn-tsû ê lâng, 

伊知影家己無法度，別人嘛無法度。
i tsai-iánn ka-kī bô huat-tōo, pa̍t-lâng mā bô huat-tōo. 

家己予國王刣無要緊，國王會閣揣別人、刣別人。
Ka-kī hōo kok-ông thâi bô iàu-kín, kok-ông ē koh tshuē pa̍t-lâng, thâi pa̍t-lâng. 

為著勸國王莫閣刣別人，伊就家己自殺。
Uī-tio̍h khǹg kok-ông mài koh thâi pa̍t-lâng, i tō ka-kī tsū-sat. 

宰相自殺以後，伊的後生阿俊仔足傷心，
Tsáinn-siòng tsū-sat í-āu, i ê hāu-senn A-tsùn-á tsiok siong-sim, 

但是為著救別人，
tān-sī uī-tio̍h kiù pa̍t-lâng, 

伊每日咧想辦法解決國王的難題。
i muí ji̍t leh siūnn pān-huat kái-kuat kok-ông ê lân-tê. 

有一暝，伊想真久，想甲睏去，
Ū tsi̍t mê, i siūnn tsin kú, siūnn kah khùn --khì, 

夢中，in阿爸共伊講一个計智。
bāng-tiong, in a-pa kā i kóng tsi̍t ê kè-tì.

隔轉日，阿俊仔入去王宮，
Keh-tńg-ji̍t, A-tsùn-á ji̍p-khì ông-kiong, 

對國王講伊有辦法，國王請公主出來。
tuì kok-ông kóng i ū pān-huat, kok-ông tshiánn kong-tsú tshut-lâi. 

阿俊仔對公主講：
A-tsùn-á tuì kong-tsú kóng: 

「別人看著的水泡仔較歹看，
“Pa̍t-lâng khuànn --tio̍h ê tsuí-pho-á khah pháinn-khuànn, 

無像公主你看著的遐媠，
bô tshiūnn kong-tsú lí khuànn-tio̍h ê hiah suí, 

請你共你感覺較媠的水泡仔抾起來予我，
tshiánn lí kā lí kám-kak khah suí ê tsuí-pho-á khioh --khí-lâi hōo guá, 

我通提轉去用蜘蛛絲共穿起來做袚鍊。」
guá thang the̍h tńg-khì iōng ti-tu-si kā tshng --khí-lâi tsò phua̍h-liān. ”

阿俊仔佮公主做伙，佇王宮內、王宮外、
A-tsùn-á kah kong-tsú tsò-hué, tī ông-kiong-lāi, ông-kiong-guā,

全國所有的湖邊、溪邊，
tsuân-kok sóo-ū ê ôo-pinn, khe-pinn,

四界去抾水泡仔。
sì-kè khì khioh tsuí-pho-á.

若看著五彩的水泡仔，
Nā khuànn-tio̍h ngóo-tshái ê tsuí-pho-á,

公主就用手去撈、去抾，
kong-tsú tō iōng tshiú khì hôo, khì khioh,

無想著水泡仔真緊破，
bô siūnn-tio̍h tsuí-pho-á tsin kín phuà,

撈起來，就破，撈起來，就破。
hôo khí-lâi, tō phuà, hôo khí-lâi, tō phuà.

一個月以後，公主𤺪矣！
Tsi̍t kò gue̍h í-āu, kong-tsú siān --ah!

放棄水泡仔袚鍊，袂吵這項矣。
Hòng-khì tsuí-pho-á phua̍h-liān, bē tshá tsit hāng --ah.

但是，公主煞去愛著阿俊仔，共國王吵欲嫁予伊。
Tān-sī, kong-tsú suah khì ài-tio̍h A-tsùn-á, kā kok-ông tshá beh kè hōo i. 

代跋
Tāi pua̍t

獻予
Hiàn hōo

掌管教育大任的家長佮教師
tsiáng-kuán kàu-io̍k tāi-jīm ê ka-tiúnn kah kàu-su

佮感覺心內艱苦的人士
kah kám-kak sim-lāi kan-khóo ê jîn-sū

並且
pīng-tshiánn

以此代替冊尾的跋語
í tshú tāi-thè tsheh-bué ê pua̍t-gí

誠心來祝福
Sîng-sim lâi tsiok-hok

愛囡仔的大人
ài gín-á ê tuā-lâng

佇這款个世間
tī tsit khuán ê sè-kan

攏來整理心情的閨房
lóng lâi tsíng-lí sim-tsîng ê kui-pâng

清洗思維个涵空
tshing-sé su-uî ê âm-khang

共漚臭化做花芳
kā áu-tshàu huà-tsò hue-phang

希望咱會當
Hi-bāng lán ē-tàng

遏斷 孽緣的纓纏
at-tn̄g gia̍t-iân ê inn-tînn

寬容 外力的蹧躂
khuan-iông guā-li̍k ê tsau-that

敨開 自我的束縛
tháu-khui tsū-ngóo ê sok-pa̍k

真正揣著
tsin-tsiànn tshuē-tio̍h

內藏世界的心力
luē-tsông sè-kài ê sim-la̍t

換一款心情，就換一个世界
Uānn tsi̍t khuán sim-tsîng, tō uānn tsi̍t ê sè-kài

天，是遐爾仔清，雲，
Thinn, sī hiah-nī-á tshing, hûn, 

是遐爾仔白，稻穗共大地染做金黃色，
sī hiah-nī-á pe̍h, tiū-suī kā tāi-tē ní-tsò kim-n̂g-sik, 

楓仔葉共頭殼頂的半爿天抹成朱紅色。
png-á-hio̍h kā thâu-khak-tíng ê puànn-pîng thinn buah-sîng tsu-âng-sik. 

啊！秋天已經來囉！
Ah! Tshiu-thinn í-king lâi --looh!

佇一个風微微仔吹的下晡，
Tī tsi̍t ê hong bî-bî-á tshue ê e-poo, 

有一對燕仔─阿勇佮阿春，
ū tsi̍t tuì ìnn-á─A-ióng kah A-tshun, 

徛佇電火柱頂懸，欣賞秋天黃昏的景緻。
khiā tī tiān-hué-thiāu tíng-kuân, him-sióng tshiu-thinn hông-hun ê kíng-tì. 

這時陣，兩三片楓仔葉輕輕仔飛落來。
Tsit sî-tsūn, nn̄g sann phìnn png-á-hio̍h khing-khin-á pue --lo̍h-lâi.

兩个攏共翼股振動一下，伸輪一下，講：
Nn̄g ê lóng kā si̍t-kóo tín-tāng tsi̍t ē, tshun-lûn tsi̍t-ē, kóng: 

「喔！秋天哪會遮爾仔媠咧！」
“Ooh! Tshiu-thinn ná ē tsiah-nī-á suí --leh! ” 

講了，阿勇佮阿春兩个攏恬落來，
Kóng-liáu, A-ióng kah A-tshun nn̄g ê lóng tiām --lo̍h-lâi, 

用心去感受大地的媠。
iōng-sim khì kám-siū tāi-tē ê suí. 

過無偌久，阿勇吐一下大氣，
Kuè bô-guā-kú, A-ióng thóo tsi̍t ē tuā-khì, 

講：「景色雖然遮爾仔媠，但是已經近黃昏囉。」
kóng: “Kíng-sik sui-jiân tsiah-nī-á suí, tān-sī í-king kīn hông-hun --looh.”

阿春問講：「你為啥物吐氣咧？
A-tshun mn̄g kóng: “Lí uī siánn-mi̍h thóo-khuì --leh? 

遮爾媠的景色，毋緊欣賞，
Tsiah-nī suí ê kíng-sik, m̄ kín him-sīóng, 

閣佇遐哀聲嘆氣，真正是戇人。」
koh tī hia ai-siann-thàn-khuì, tsin-tsiànn sī gōng-lâng. ”

阿勇講：「我吐氣是因為咱才欲
A-ióng kóng: “Guá thóo-khuì sī in-uī lán tsiah beh

離開南台灣這个美麗的都市矣。」
lī-khui lâm Tâi-uân tsit ê bí-lē ê too-tshī --ah.”

阿春講：「莫想傷濟啦！
A-tshun kóng: “Mài siūnn siunn-tsē --lah! 

你看！滿山坪是黃色的菊仔花，
Lí khuànn! Muá suann-phiânn sī n̂g-sik ê kiok-á-hue, 

山跤閣有一大片的稻仔園，共大地染成金黃，
suann-kha koh ū tsi̍t-tuā-phiàn ê tiū-á-hn̂g, kā tāi-tē ní-sîng kim-n̂g, 

秋天真正是黃色的季節呢。閣有，
tshiu-thinn tsin-tsiànn sī n̂g-sik ê kuì-tsiat --neh. Koh ū, 

你若深深共欶一口氣，
lí nā tshim-tshim kā suh tsi̍t kháu khuì, 

你會鼻著清風吹來桂花芳。
lí ē phīnn-tio̍h tshing-hong tshue-lâi kuì-hue-phang. 

啊！足媠的！足芳的！」
Ah! Tsiok suí --ê! Tsiok phang --ê! ”

阿春閣紲落去講：「我感覺：
A-tshun koh suà--lo̍h-khì kóng: “Guá kám-kak: 

維持好心情，才會當維持美感。」
uî-tshî hó sim-tsîng, tsiah ē-tàng uî-tshî bí-kám.”

阿勇：「是啊！我實在有夠戇，
A-ióng: “ Sī --ah! Guá si̍t-tsāi ū-kàu gōng, 

袂曉把握現在，真正是一个大戇呆。」
bē-hiáu pá-ak hiān-tsāi, tsin-tsiànn sī tsi̍t ê tuā gōng-tai.”

天色漸漸暗矣，月娘對山崙彼爿peh起來，
Thinn-sik tsiām-tsiām àm --ah, gue̍h-niû uì suann-lūn hit pîng peh --khí-lâi, 

萬家燈火對山崙這爿光起來。
bān-ka ting-hué uì suann-lūn tsit pîng kng khí-lâi.

阿勇講：「阿春，你看，天頂的月娘，
A-ióng kóng: “A-tshun, lí khuànn, thinn-tíng ê gue̍h-niû, 

親像共塗跤鋪一大片白色的地毯，
tshin-tshiūnn kā thôo-kha phoo tsi̍t-tuā-phiàn pe̍h-sik ê tē-thán, 

阿土伯in一家伙佇烘爐邊咧烘肉，
A-thóo-peh in tsi̍t-ke-hué tī hang-lôo-pinn leh hang-bah, 

食月餅，擘柚仔，欣賞月色，一家人大團圓，
tsia̍h gue̍h-piánn, peh iū-á, him-sīóng gue̍h-sik, tsi̍t-ke-lâng tuā thuân-înn, 

我足欣羨的！」
guá tsiok him-siān--ê! ”

阿春講：「講著這，我就見景傷情，
A-tshun kóng: “Kóng-tio̍h tse, guá tō kiàn-kíng-siong-tsîng,

舊年，阿美綴咱飛轉去日本的北海道，
kū-nî, A-bí tuè lán pue tńg-khì Ji̍t-pún ê Pak-hái-tō,

就按呢失去消息。」
tō án-ne sit-khì siau-sit.”

臺灣歌中：「每日思念你一人」，
Tâi-uân kua tiong: “Muí-ji̍t su-liām lí tsi̍t-lâng”,

「秋風慘淡草木黃」，
“Tshiu-hong tshám-tām tsháu-bo̍k n̂g”,

佇這款夜暝唱出來，實在是會割人心腸。」
tī tsit khuán iā-mî tshiùnn --tshut-lâi, si̍t-tsāi sī ē kuah lâng sim-tn̂g.”

阿勇講：「是啊，你無講我就無想著，想著阿美，
A-ióng kóng: “Sī --ah, lí bô kóng guá tō bô siūnn --tio̍h, siūnn-tio̍h A-bí, 

我嘛會目屎滴落心肝頭。」
guá mā ē ba̍k-sái tih-lo̍h sim-kuann-thâu.”

兩个人又閣恬落來，
Nn̄g ê lâng iū koh tiām --lo̍h-lâi, 

月娘的光線照著山跤每一片厝瓦，
gue̍h-niû ê kng-suànn tsiò-tio̍h suann-kha muí tsi̍t phìnn tshù-hiā, 

秋蟲的歌聲對遠遠的溪邊傳過來。
tshiu-thâng ê kua-siann tuì hn̄g-hn̄g ê khe-pinn thuân --kuè-lâi.

阿勇佮阿春無聲的悲哀，過了一个時辰，
A-ióng kah A-tshun bô siann ê pi-ai, kuè-liáu tsi̍t ê sî-sîn, 

阿勇的心內突然傳出夏天樹蛙的叫聲，
A-ióng ê sim-lāi tu̍t-jiân thuân-tshut hā-thinn tshiū-ua ê kiò-siann, 

彼敢是快樂的叫聲？「呱！呱！呱！呱！」
he kám sī khuài-lo̍k ê kiò-siann? “Kua! Kua! Kua! Kua!” 

毋是！彼是「割！割！割！割！」
M̄ sī! He sī“Kuah! Kuah! Kuah! Kuah!”

阿勇心內想講：「割！割啥物？啊！我知影矣！」
A-ióng sim-lāi siūnn kóng: “Kuah! Kuah siánn-mih? Ah! Guá tsai-iánn --ah!”

阿勇緊對阿春講：
A-ióng kín tuì A-tshun kóng: 

「阿春，你頭一下毋是講
“A-tshun, lí thâu tsi̍t ē m̄ sī kóng 

『維持好心情，才會當維持美感。』來！
“Uî-tshî hó sim-tsîng, tsiah ē-tàng uî-tshî bí-kám. ” Lâi! 

咱來做伙聽。你聽！彼个心內的樹蛙佇遐
Lán lâi tsò-hué thiann. Lí thiann! Hit ê sim-lāi ê tshiū-ua tī hia 

咧建議咱「割斷無必要的悲哀，
leh kiàn-gī lán “ Kuah-tn̄g bô pit-iàu ê pi-ai, 

毋通予伊來影響現步和未來生活。你有聽著無？」
m̄-thang hōo i lâi íng-hióng hiān-pōo hām bī-lâi sing-ua̍h. Lí ū thiann --tio̍h bô? ”

阿春共目睭合起來，
A-tshun kā ba̍k-tsiu ha̍p --khí-lâi, 

佇目睭內出現熱人的景色，
tī ba̍k-tsiu-lāi tshut-hiān jua̍h --lâng ê kíng-sik, 

佇心內聽樹蛙的叫聲，真受感動。
tī sim-lāi thiann tshiū-ua ê kiò-siann, tsin siū kám-tōng.

阿春講：「無毋著！人是感情的動物，
A-tshun kóng: “ Bô m̄-tio̍h! Lâng sī kám-tsîng ê tōng-bu̍t, 

有感情才有世界。但是心情愛家己去控制。
ū kám-tsîng tsiah ū sè-kài. Tān-sī sim-tsîng ài ka-kī khì khòng-tsè. 

心情好，世界就媠；心情䆀，世界就䆀。」
Sim-tsîng hó, sè-kài tō suí; sim-tsîng bái, sè-kài tō bái. ”

對這日以後，無論悲歡離合，
Uì tsit ji̍t í-āu, bô-lūn pi-huan-lī-ha̍p, 

佇in兩人的控制下，攏是非常真誠的感受。
tī in nn̄g lâng ê khòng-tsè hā, lóng sī hui-siông tsin-sîng ê kám-sīū.

無論春夏秋冬，佇in兩人的心中，
 Bô-lūn tshun hā tshiu tang, tī in nn̄g lâng ê sim-tiong, 

攏是非常美麗的時光。
lóng sī hui-siông bí-lē ê sî-kong.

