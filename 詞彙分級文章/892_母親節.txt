892 母親節

今年的母親節真特別，
Kin-nî ê bú-tshin-tsiat tsin ti̍k-pia̍t, 

因為阿母講伊欲轉去後頭厝，
in-uī a-bú kóng i beh tńg-khì āu-thâu-tshù, 

無欲和阮做伙過母親節矣。
bô beh hām guán tsò-hué kuè bú-tshin-tsiat --ah. 

是按怎咧？
Sī-án-tsuánn --leh? 

因為伊和阿爸冤家矣。
In-uī i hām a-pah uan-ke --ah. 

是按怎冤家咧？
Sī-án-tsuánn uan-ke --leh? 

講起來實在真趣味。
Kóng --khí-lâi si̍t-tsāi tsin tshù-bī. 

因為昨昏，
In-uī tsa-hng, 

阮規家伙仔佇咧討論欲按怎慶祝母親節的時，
guán kui-ke-hué-á tī-leh thó-lūn beh án-tsuánn khìng-tsiok bú-tshin-tsiat ê sî, 

阿母講伊想欲食雞卵糕就好。
a-bú kóng i siūnn-beh tsia̍h ke-nn̄g-ko tō hó. 

毋過阿爸想著阿母規年迵天攏足無閒，
M̄-koh a-pah siūnn-tio̍h a-bú kui-nî-thàng-thinn lóng tsiok bô-îng, 

想欲予伊歇睏一工，
siūnn-beh hōo i hioh-khùn tsi̍t kang, 

毋免煮、毋免無閒，
m̄-bián tsú, m̄-bián bô-îng, 

逐家出去食外口就好矣。
ta̍k-ke tshut-khì tsia̍h-guā-kháu tō hó--ah. 

阿母講，
A-bú kóng, 

出去食愛開較濟錢，
tshut-khì tsia̍h ài khai khah tsē tsînn, 

又閣無一定衛生，
iū-koh bô-it-tīng uē-sing, 

佇厝食較方便，
tī tshù tsia̍h khah hong-piān, 

閣自在啦。
koh tsū-tsāi --lah. 

In兩个真正是「阿公欲煮鹹，
In nn̄g ê tsin-tsiànn sī “A-kong beh tsú kiâm, 

阿媽欲煮汫。
a-má beh tsú tsiánn. 

兩个相拍弄破鼎……。」
Nn̄g ê sio-phah lōng phuà tiánn …….” 

結果冤甲兩个人煞無講話，
Kiat-kó uan kah nn̄g ê lâng suah bô kóng-uē, 

阿母規氣講欲轉去後頭厝陪in阿母囉。
a-bú kui-khì kóng beh tńg-khì āu-thâu-tshù puê in a-bú --looh. 

阿爸想想咧，
A-pah siūnn-siūnn--leh, 

慶祝母親節本來是好代誌，
khìng-tsiok bú-tshin-tsiat pún-lâi sī hó tāi-tsì, 

結果予家己舞甲亂操操，
kiat-kó hōo ka-kī bú kah luān-tshau-tshau, 

逐家攏無歡喜，
ta̍k-ke lóng bô huann-hí, 

所以就佮阮參詳按怎慶祝較好。
sóo-í tō kah guán tsham-siông án-tsuánn khìng-tsiok khah hó. 

最後，
Tsuè-āu, 

阿爸、我和阿姊三个人好偷偷仔想一个辦法。
a-pah, guá hām a-tsí sann ê lâng hó thau-thau-á siūnn tsi̍t ê pān-huat. 

因為阿母無想欲予阿爸綴，
In-uī a-bú bô siūnn-beh hōo a-pah tuè, 

所以𤆬阿姊和我三个人坐車轉去外媽in兜囉。
sóo-í tshuā a-tsí hām guá sann ê lâng tsē tshia tńg-khì guā-má in tau --looh. 

母親節這一工，
Bú-tshin-tsiat tsit tsi̍t kang, 

阿媽看著阮三个，
a-má khuànn-tio̍h guán sann ê, 

雖然真歡喜，
sui-jiân tsin huann-hí, 

毋過無看著阿爸，
m̄-koh bô khuànn-tio̍h a-pah, 

也是感覺怪怪。
iā-sī kám-kak kuài-kuài. 

伊嘛無加問，
I mā bô ke mn̄g, 

恬恬仔準備飯菜予阮食。
tiām-tiām-á tsún-pī pn̄g-tshài hōo guán tsia̍h. 

當欲中晝的時，
Tng beh tiong-tàu ê sî, 

阿爸提一个雞卵糕，
a-pah the̍h tsi̍t ê ke-nn̄g-ko, 

徛佇門口，
khiā tī mn̂g-kháu, 

戇戇仔笑，
gōng-gōng-á tshiò, 

一直共阿母會失禮。
it-ti̍t kā a-bú huē-sit-lé. 

伊講伊知影愛尊重阿母，
I kóng i tsai-iánn ài tsun-tiōng a-bú, 

因為母親節是為著阿母慶祝的，
in-uī bú-tshin-tsiat sī uī-tio̍h a-bú khìng-tsiok --ê, 

伊無應該一直堅持家己的想法，
i bô ing-kai it-ti̍t kian-tshî ka-kī ê siūnn-huat, 

所以感覺真歹勢。
sóo-í kám-kak tsin pháinn-sè. 

向望阿母會當原諒伊，
Ǹg-bāng a-bú ē-tàng guân-liōng i, 

祝阿母母親節快樂，
tsiok a-bú bú-tshin-tsiat khuài-lo̍k, 

嘛祝福阿媽母親節快樂。
mā tsiok-hok a-má bú-tshin-tsiat khuài-lo̍k. 

阿母嘛感覺真歹勢。
A-bú mā kám-kak tsin pháinn-sè. 

伊講，
I kóng, 

其實伊知影阿爸的心意，
kî-si̍t i tsai-iánn a-pah ê sim-ì, 

伊嘛無應該遐爾仔受氣，
i mā bô ing-kai hiah-nī-á siū-khì, 

真多謝阿爸的體諒，
tsin to-siā a-pah ê thé-liōng, 

閣紮雞卵糕來。
koh tsah ke-nn̄g-ko lâi.

阿媽講，
A-má kóng, 

阮拄入門，
guán tú ji̍p-mn̂g, 

伊就知影阿爸和阿母冤家矣，
i tō tsai-iánn a-pah hām a-bú uan-ke --ah, 

毋過伊無問，
m̄-koh i bô mn̄g, 

希望逐家好好仔講，
hi-bāng ta̍k-ke hó-hó-á kóng, 

講予清楚。
kóng hōo tshing-tshó. 

因為攏是一家伙仔，
In-uī lóng sī tsi̍t-ke-hué-á, 

歡歡喜喜上好，
huann-huann-hí-hí siōng hó, 

家和才會萬事興，
ka hô tsiah ē bān-sū hing, 

和和樂樂才會圓滿。
hô-hô-lo̍k-lo̍k tsiah ē uân-buán. 

希望後擺若閣有誤會，
Hi-bāng āu-pái nā koh ū gōo-huē, 

毋通走轉來厝裡，
m̄-thang tsáu tńg--lâi tshù--lí, 

先講予清楚，
sing kóng hōo tshing-tshó, 

才有機會通解說。
tsiah ū ki-huē thang kái-sueh. 

阿媽閣講：「只要毋是冤家，
A-má koh kóng: “Tsí-iàu m̄ sī uan-ke, 

隨時歡迎恁轉來厝裡。」
suî-sî huan-gîng lín tńg--lâi tshù--lí.”

阿媽教阮愛尊重每一个人，
A-má kà guán ài tsun-tiōng muí tsi̍t ê lâng, 

有代誌愛好好仔參詳，
ū tāi-tsì ài hó-hó-á tsham-siông, 

毋好佮人冤家。
m̄-hó kah lâng uan-ke. 

猶閣有：「愛定定轉來看阿媽喔。」
Iáu-koh ū: “Ài tiānn-tiānn tńg--lâi khuànn a-má --ooh.”

