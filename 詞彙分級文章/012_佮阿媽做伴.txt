12 佮阿媽做伴

阿媽，
A-má,

你目睭瞌瞌，
lí ba̍k-tsiu kheh-kheh,

乖乖緊睏喔！
kuai-kuai kín khùn --ooh!

明仔載阿母欲𤆬咱去看花，
Bîn-á-tsài a-bú beh tshuā lán khì khuànn hue,

較早睏才有精神喔！
khah-tsá khùn tsiah ū tsing-sîn --ooh!

你的尿苴仔已經換好勢，
Lí ê jiō-tsū-á í-king uānn hó-sè,

你有感覺規身軀誠焦鬆無？
lí ū kám-kak kui-sin-khu tsiânn ta-sang --bô?

來，
Lâi,

倒予好勢，
tó hōo hó-sè,

毋通踢被才袂寒著。
m̄-thang that phuē tsiah bē kuânn--tio̍h.

你緊睏，
Lí kín khùn,

毋免驚！
m̄-bián kiann!

阿孫的佇邊仔讀冊佮你做伴。
A-sun--ê tī pinn--á tha̍k-tsheh kah lí tsò-phuānn.




聽阿爸、阿母講，
Thiann a-pah, a-bú kóng,

你上疼我這个閬十外年才閣生的屘仔孫。
lí siōng thiànn guá tsit ê làng tsa̍p guā nî tsiah koh senn ê ban-á-sun.

因為其他的內、外孫攏大漢矣，
In-uī kî-thann ê lāi, guā-sun lóng tuā-hàn --ah,

無人欲綴你。
bô lâng beh tuè --lí.

退休遮爾濟冬，
Thè-hiu tsiah-nī tsē tang,

猶閣有孫通抱，
iáu-koh ū sun thang phō,

你笑甲喙仔裂獅獅，
lí tshiò kah tshuì-á li̍h-sai-sai,

共我抱咧四界去展寶，
kā guá phō --leh sì-kè khì tián-pó,

就算佮朋友去遊覽嘛一定會𤆬我去。
tō sǹg kah pîng-iú khì iû-lám mā it-tīng ē tshuā guá khì.

淡水、溪頭、阿里山、關仔嶺，
Tām-tsuí, Khe-thâu, A-lí-san, Kuan-á-niá,

真濟風景區攏有咱媽孫仔的形影。
tsin tsē hong-kíng-khu lóng ū lán má-sun-á ê hîng-iánn.




「一放雞，
“It pàng ke,

二放鴨，
jī pàng ah,

三分開，
sann hun-khui,

四相疊。」
sì sio-tha̍h.”

阿媽，
A-má,

這是你教我的。
tse sī lí kà --guá--ê.

逐擺看你共子仔擲過來、擲過去，
Ta̍k-pái khuànn lí kā jí-á tàn kuè-lâi, tàn kuè-khì,

連鞭摸鼻，
liâm-mi bong phīnn,

連鞭搝耳，
liâm-mi khiú hīnn,

我干焦喙仔開開，
guá kan-na tshuì-á khui-khui,

共你拍噗仔的份爾爾。
kā lí phah-pho̍k-á ê hūn niā-niā.




這幾年來你一直咧退化，
Tsit kuí nî lâi lí it-ti̍t teh thè-huà,

定定袂記得這、袂記得彼。
tiānn-tiānn bē-kì-tit tse, bē-kì-tit he.

仝款的一件代誌，
Kāng-khuán ê tsi̍t kiānn tāi-tsì,

你攏愛問幾若擺。
lí lóng ài mn̄g kuí-nā pái.

有時飯碗才放落，
Ū-sî pn̄g-uánn tsiah pàng--lo̍h,

去一逝便所出來，
khì tsi̍t tsuā piān-sóo tshut-lâi,

看著桌頂猶未收的飯菜，
khuànn-tio̍h toh-tíng iáu-buē siu ê pn̄g-tshài,

你就又閣喝欲食飯矣。
lí tō iū-koh huah beh tsia̍h-pn̄g --ah.

阿母驚你退化傷緊，
A-bú kiann lí thè-huà siunn kín,

買真濟𨑨迌物仔，
bé tsin tsē tshit-thô-mi̍h-á,

叫我陪你耍。
kiò guá puê lí sńg.

拄好我嘛是彼種「食予肥肥，激予槌槌」，
Tú-hó guá mā sī hit tsióng “tsia̍h hōo puî-puî, kik hōo thuî-thuî”,

無愛用頭殼的囡仔，
bô-ài iōng thâu-khak ê gín-á,

真正是「一兼二顧，
tsin-tsiànn sī “it kiam jī kòo,

摸蜊仔兼洗褲」。
bong lâ-á kiam sé khòo.”

彼站仔，
Hit-tsām-á,

咱媽孫仔有時行跳棋、
lán má-sun-á ū-sî kiânn thiàu-kî,

有時耍牌仔，
ū-sî sńg pâi-á,

兩个人嘛會因為想欲贏對方，
nn̄g ê lâng mā ē in-uī siūnn-beh iânn tuì-hong,

煞來起冤家。
suah lâi khí uan-ke.

毋過咱猶是耍甲誠歡喜。
M̄-koh lán iáu sī sńg kah tsiânn huann-hí.

猶毋過，
Iáu-m̄-koh,

我贏你的機會愈來愈濟，
guá iânn lí ê ki-huē jú lâi jú tsē,

害我煞毋知是欲歡喜抑是愛煩惱？
hāi guá suah m̄ tsai sī beh huann-hí ia̍h-sī ài huân-ló?




這站仔，
Tsit-tsām-á,

你跤手無力，
lí kha-tshiú bô-la̍t,

行路行袂好勢，
kiânn-lōo kiânn bē hó-sè,

出外著愛托枴仔抑是坐輪椅。
tshut-guā tio̍h-ài thuh kuái-á ia̍h-sī tsē lûn-í.

有時屎尿嘛無法度控制，
Ū-sî sái-jiō mā bô-huat-tōo khòng-tsè,

只好包尿苴仔。
tsí-hó pau jiō-tsū-á.

遮的代誌攏予你誠礙虐，
Tsia-ê tāi-tsì lóng hōo lí tsiânn gāi-gio̍h,

甚至對家己失去信心、無安全感，
sīm-tsì tuì ka-kī sit-khì sìn-sim, bô an-tsuân-kám,

致使若無人佇你的身軀邊，
tì-sú nā bô lâng tī lí ê sin-khu-pinn,

你就睏袂去。
lí tō khùn bē khì.




阿媽，
A-má,

你緊睏，
lí kín khùn,

毋免驚，
m̄-bián kiann,

我會陪佇你的身軀邊，
guá ē puê tī lí ê sin-khu-pinn,

就親像細漢的時，
tō tshin-tshiūnn sè-hàn ê sî,

你陪我睏仝款。
lí puê guá khùn kāng-khuán.

這馬我會捒你去公園看花、看雲、看風景，
Tsit-má guá ē sak lí khì kong-hn̂g khuànn hue, khuànn hûn, khuànn hong-kíng,

就親像較早，
tō tshin-tshiūnn khah-tsá,

你𤆬我四界去𨑨迌仝款。
lí tshuā guá sì-kè khì tshit-thô kāng-khuán.




阿媽，
A-má,

你緊睏，
lí kín khùn,

毋免驚！
m̄-bián kiann!

阿孫的佇邊仔佮你做伴。
A-sun--ê tī pinn--á kah lí tsò-phuānn.

