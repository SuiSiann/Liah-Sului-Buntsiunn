754 澎湖縣鄉土教材語言篇高年級歌謠

第一單元  歲時歌
Tē it tan-guân suè-sî kua

正月正，請囝婿，入大廳。
Tsiann-gue̍h-tsiann, tshiánn kiánn-sài, ji̍p tuā-thiann,

二月二，刣豬公，謝土地。
Jī-gue̍h-jī, thâi ti-kong, siā thóo-tē,

三月三，桃仔李仔伨頭擔。
Sann-gue̍h-sann, thô-á lí-á thīn thâu tann,

四月四，桃仔來，李仔去。
Sì-gue̍h-sì, thô-á lâi, lí-á khì,

五月五，龍船鼓，水內渡。
Gōo-gue̍h-gōo, liông-tsûn kóo, tsuí-lāi tōo,

六月六，踏水車，拍磟碡。
La̍k-gue̍h-la̍k, ta̍h tsuí-tshia, phah la̍k-ta̍k.

七月七，龍眼烏，石榴必。
Tshit-gue̍h-tshit, lîng-gíng oo, sia̍h-lîu pit.

八月八，勾豆藤，挽豆莢。
Peh-gue̍h-peh, kau tāu tîn, bán tāu-ngeh. 

九月九，風吹，滿天吼。
káu-gue̍h-káu, hong-tshue, muá-thinn háu. 

十月十，冬瓜糖霜落薦盒。  
Tsa̍p-gue̍h-tsa̍p, tang-kue thn̂g-sng lo̍h tsiàn-a̍p. 

十一月，人焚火，十二月，人炊粿。
tsa̍p-it-gue̍h, lâng hûn hué, tsa̍p-jī-gue̍h, lâng tshue kué.

第二單元  訓兒歌
Tē jī tan-guân hùn jî kua

一、囡仔人，毋通白賊愛老實。
It, gín-á-lâng, m̄-thang pe̍h-tsha̍t ài láu-si̍t. 

二、囡仔人，毋通佮人偷提雞卵。
Jī, gín-á-lâng, m̄-thang kah lâng thau-the̍h ke-nn̄g. 

三、囡仔人，毋通不時愛穿新衫。
Sann, gín-á-lâng, m̄-thang put-sî ài tshīng sin sann. 

四、囡仔人，毋通毋做故看戲。
Sì, gín-á-lâng, m̄-thang m̄ tsò kòo khuànn-hì. 

五、囡仔人，毋通亂做愛糊塗。
Gōo, gín-á-lâng, m̄-thang luān-tsuè ài hôo-tôo. 

六、囡仔人，毋通毋學假逃學。
La̍k, gín-á-lâng, m̄-thang m̄ o̍h ké tô-ha̍k.

七、囡仔人，毋通毋愛去作穡。
Tshit, gín-á-lâng, m̄-thang m̄ ài khì tsoh-sit. 

八、囡仔人，毋通大漢慢做爸。
Peh, gín-á-lâng, m̄-thang tuā-hàn bān tsò pē. 

九、囡仔人，毋通放蕩亂亂走。
Káu, gín-á-lâng, m̄-thang hòng-tōng luān-luān-tsáu.

十、囡仔人，毋通貧惰愛做賊。
Tsa̍p, gín-á-lâng, m̄-thang pûn-tuānn ài tsuè tsha̍t.

第三單元 台灣小食
Tē sann tan-guân Tâi-uân sió-tsia̍h

大頭仔，大頭仔生後生，唱歌欲唱Do Le-mi。
Tuā-thâu-á, tuā-thâu-á sing hāu-sinn, tshìunn-kua beh tshìunn Do-Le-Mi. 

Do Le-mi，Do Le-mi，大頭仔賣肉羹，
Do-Le-Mi, Do-Le-Mi, tuā-thâu-á bē bah-kinn, 

肉羹肉羹結規丸，大頭仔講伊欲賣肉圓，
Bah-kinn bah-kinn kiat kui uân, tuā-thâu-á kóng i beh bē bah-uân,

肉圓歹食無人買，大頭仔就去賣碗粿。
Bah-uân pháinn-tsia̍h bô lâng bué, tuā-thâu-á tio̍h khì bē uánn-kué.

碗粿碗粿冷吱吱，大頭仔氣著賣花枝，
Uánn-kué uánn-kué líng-ki-ki, tuā-thâu-á khì tio̍h bē hue-ki, 

花枝花枝真臭臊，大頭仔換來賣米糕，
Hue-ki hue-ki tsin tshàu-tsho, tuā-thâu-á uānn lâi bē bí-ko, 

米糕米糕燒滾滾，大頭仔講伊欲賣米粉，
Bí-ko bí-ko sio-kún-kún, tuā-thâu-á kóng i beh bē bí-hún, 

米粉爛爛傷細碗，大頭仔毋知欲按怎。
Bí-hún nuā-nuā siunn sè uánn, tuā-thâu-á m̄ tsai beh án-tsuánn.

第四單元 數目歌
Tē sì tan-guân sòo-bo̍k kua

初一場，初二場，初三鳥鼠娶新娘，
Tshe-it tîunn, tshe-jī tîunn, tshe-sam niáu-tshí tshuā sin-nîu, 

初四神下降，初五隔開，初六舀肥，
Tshe-sì sîn hā-kàng, tshe-gōo keh-khui, tshe-la̍k íunn-puî, 

初七七元，初八完全，初九天公生，
Tshe-tshit tshit-guân, tshe-pueh uân-tsuân, tshe-káu thinn-kong-sinn, 

初十有食席，十一請囝婿。
Tshe-tsa̍p ū tsia̍h-sik, tsa̍p-it tshiánn kiánn-sài.

十二查某囝轉來拜，十三食泔糜配芥菜，
Tsa̍p-jī tsa-bóo-kiánn tńg lâi pài, tsa̍p-sann tsia̍h ám-bê phuè kuà-tshài, 

十四結燈棚，十五上元暝，十六相公生。
tsa̍p-sì kiat ting-pînn, tsa̍p-gōo siōng-guân-mî, tsa̍p-la̍k siòng-kong-sinn. 

第五單元  西北雨
Tē gōo tan-guân sai-pak-hōo

西北雨，直直落，鯽仔魚，欲娶某。
Sai-pak-hōo, ti̍t-ti̍t lo̍h, tsit-á-hî, beh tshuā-bóo. 

鮕鮘兄，拍鑼鼓，媒人婆，土虱嫂，
Koo-tai hiann, phah lô-kóo, muê-lâng-pô, thôo-sat só, 

日頭暗，揣無路，趕緊來，火金姑，
Ji̍t-thâu àm, tshuē bô lōo, kuánn-kín lâi, hué-kim-koo, 

做好心，來照路，西北雨，直直落。
Tsuè hó-sim, lâi tsiò lōo, sai-pak-hōo, ti̍t-ti̍t lo̍h.

西北雨，直直落，白翎鷥，來趕路，
Sai-pak-hōo, ti̍t-ti̍t lo̍h, pe̍h-līng-si, lâi kuánn-lōo,

盤山嶺，過溪河，揣無受，跋一倒， 
Puânn suann-niá, kuè khe-hô, tshuē bô sīu, pua̍h tsi̍t tó, 

日頭暗，欲怎好，土地公，土地婆，
Ji̍t-thâu àm, beh tsuánn hó, thóo-tī-kong, thóo-tī-pô, 

做好心，來𤆬路，西北雨，直直落。
Tsuè hó-sim, lâi tshuā lōo, sai-pak-hōo, ti̍t-ti̍t lo̍h.

第六單元  古詩
Tē la̍k tan-guân kóo-si

一、春曉（孟浩然）
It. Tshun hiáu (Bīng Hō-jiân)

春眠不覺曉，處處聞啼鳥。
Tshun biân put-kak hiáu, Tshù-tshù bûn thê niáu.

夜來風雨聲，花落知多少。
iā lâi hong-ú sing, Hua lo̍k ti to-siáu?

二、夜思（李白）
Jī. Iā su (Lí Pi̍k)

床前明月光，疑是地上霜。
Tshông tsiân bîng-gua̍t kong, gî sī tē-siōng song.

舉頭望明月，低頭思故鄉。
Kú thiô bōng bîng-gua̍t, kē-thiô su kòo-hiong.

三、清明（杜牧）
Sann. Tshing-bîng (Tōo Bo̍k)

清明時節雨紛紛，路上行人欲斷魂。
Tshing-bîng sî-tsat ú hun-hun, Lōo siōng hîng-jîn io̍k tuān hûn.

借問酒家何處有，牧童遙指杏花村。
Tsià-būn tsíu-ka hô-tshù íu, Bo̍k-tông iâu tsí hīng-hua-tshun.

四、遊子吟（孟郊）
Sì. Îu tsú gîm (Bīng Kau)

慈母手中線，遊子身上衣。
Tsû bió síu-tiong siàn, îu tsú sin-siōng i.

臨行密密縫，意恐遲遲歸。
Lîm hîng bi̍t-bi̍t hông, ì khióng tî-tî kui.

誰言寸草心，報得三春暉。
Suî giân tshùn-tshó sim, pò tik sam tshun hui.

第七單元  淨化心靈
Tē-tshit tan-guân Tsīng-huà sim-lîng

心靈淨化靠四寶，交通、治安、反毒甲環保；
Sim-lîng tsīng-huà khò sì pó, kau-thong, tī-an, huán-to̍k kah khuân-pó;

若是認真來發落，毋驚後代子孫伊會倒；
Nā sī jīn-tsin lâi hua̍t-lo̍h, m̄ kiann āu-tāi tsú-sun i ē tó; 

靠人人會老，靠山山會倒，
Khò lâng lâng ē lāu, khò suann suann ē tó, 

倚靠家己會曉覺悟上輕可。
Uá-khò ka-kī ē-hiáu kak-gōo siōng khin-khó.

第八單元  補破網
Tē peh tan-guân póo-phuà-bāng

見著網，目箍紅，破到遮大空，
Kìnn tio̍h bāng, ba̍k-khoo âng, phuà kàu tsiah tuā khang, 

想欲補，無半項，啥人知阮苦痛，
Sīunn-beh póo, bô puànn hāng, siánn-lâng tsai guán khóo-thàng, 

今日若將這來放，是永遠無希望，
Kim-ji̍t nā tsiong tse lâi pàng, sī íng-uán bô hi-bāng,

為著前途針活縫，揣家私，補破網。
Uī tio̍h tsiân-tôo tsiam-ua̍h-phāng, tshuē ke-si, póo-phuà-bāng. 

手提網，頭就重，悽慘阮一人，
Tshíu the̍h bāng, thâu tō tāng, tshi-tshám gún tsi̍t lâng,

意中人，走佗藏，針線來鬥幫忙，
Ì-tiong-jîn, tsáu tó tshàng, tsiam-suànn lâi tàu-pang-bâng, 

姑不而將罔振動，舉網針接西東，
Koo-put-jî-tsiong bóng tín-tāng, kú bāng-tsiam tsiap se-tang, 

天河用線做橋枋，全精神，補破網。
Thian-hô īng suànn tsò kiô-pang, tsuân tsing-sîn, póo-phuà-bāng.

魚入網，好年冬，歌詩滿漁港，
Hî ji̍p bāng, hó-nî-tang, kua-si muá hî-káng, 

拄風雨，駛孤帆，阮勞力無了工， 
Tú hong-hōo, sái koo phâng, guán lô-li̍k bô liáu-kang,

雨過天晴魚滿港，最快樂咱兩人，
Hōo-kuè-thinn-tsîng hî muá káng, tsuè khuài-lo̍k lán nn̄g lâng, 

今日團圓心花放，從今免補破網。
Kim-ji̍t thuân-înn sim-hue pàng, tsiông-kim bián póo phuà bāng.

第九單元  烏面祖師公
Tē káu tan-guân oo-bīn tsóo-su-kong

烏面祖師公，白目眉，
OO bīn tsóo-su-kong, pe̍h ba̍k-bâi, 

無人請，家己來，
Bô lâng tshiánn, ka-kī lâi, 

一个面仔笑咍咍，笑甲喙仔裂獅獅。
Tsi̍t ê bīn á tshiò-hai-hai, tshiò kah tshuì-á li̍h-sai-sai. 

到底笑啥代，攑椅頭仔來看覓，
Tàu-té tshiò siánn tāi, gia̍h í-thâu-á lâi khuànn-māi, 

椅頭仔踏無在，跋落來，
Í-thâu-á ta̍h bô tsāi, pua̍h --lo̍h-lâi, 

跋一下，有喙齒無下頦，
Pua̍h tsi̍t-ē, ū tshuì-khí bô ē-huâi, 

真厲害，大聲細聲哀， 
Tsin lī-hāi, tuā siann sè siann ai,

無講無人知，
Bô kóng bô lâng tsai, 

無講無人知，無人知。
Bô kóng bô lâng tsai, bô lâng tsai.

第十單元 籃仔花
Tē tsa̍p tan-guân nâ-á-hue

籃仔花，開幾蕊？
Nâ-á-hue, khui kuí luí? 

開兩蕊，
Khui nn̄g luí, 

一蕊下落田，一蕊下落水；
Tsi̍t luí hē lo̍h tshân, tsi̍t luí hē lo̍h tsuí;

叫姑抾，姑毋抾，
Kiò koo khioh, koo m̄ khioh, 

叫嫂抾，嫂毋抾，
Kiò só khioh, só m̄ khioh, 

大兄抾起來，姑也愛，嫂也愛，
Tuā-hiann khioh --khí-lâi, koo iā ài, só iā ài,

開大門，剝芥菜，
Khui tuā mn̂g, pak kuà-tshài, 

剝幾葉，剝五葉，
Pak kuí hio̍h, pak gōo hio̍h, 

一葉青，送先生，
Tsi̍t hio̍h tshinn, sàng sian-sinn, 

一葉殕，送官府，
Tsi̍t hio̍h phú, sàng kuann-hú, 

一葉紅，送丈人，
Tsi̍t hio̍h âng, sàng tīunn-lâng, 

一葉赤，送隔壁，
Tsi̍t hio̍h tshiah, sàng keh-piah, 

一葉烏，送大姑。
Tsi̍t hio̍h oo, sàng tuā-koo.

