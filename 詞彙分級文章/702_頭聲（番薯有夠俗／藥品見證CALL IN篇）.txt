702 頭聲（番薯有夠俗／藥品見證CALL IN篇）

本電台由#恆春仔#所主持番薯有夠倯，
Pún tiān-tâi iû #Hîng-tshun--á# sóo tsú-tshî han-tsî ū-kàu sông, 

本節目是#東榮#牌骨頭痠疼丸、
pún tsiat-bo̍k sī #Tang-îng# pâi kut-thâu sng-thiànn uân, 

#東榮#牌目睭霧霧丸、
#Tang-îng# pâi ba̍k-tsiu bū-bū uân, 

#東榮#牌爛粒仔丸三大名藥，
#Tang-îng# pâi nuā lia̍p-á uân sann tuā miâ io̍h, 

由#東榮#製藥廠本部獨家所提供，
iû #Tang-îng# tsè-io̍h-tshiúnn pún pōo to̍k-ka sóo thê-kiong, 

感謝收聽，
kám-siā siu-thiann, 

咱這馬是藥品見證的時間。
lán tsit-má sī io̍h-phín kiàn-tsìng ê sî-kan.

咱所有聽眾朋友若是有食咱
Lán sóo-ū thiann-tsiòng pîng-iú nā-sī ū tsia̍h lán

#東榮#牌骨頭痠疼丸、
#Tang-îng# pâi kut-thâu sng-thiànn uân, 

#東榮#牌爛粒仔丸、
#Tang-îng# pâi nuā lia̍p-á uân, 

#東榮#牌目睭霧霧丸，
#Tang-îng# pâi ba̍k-tsiu bū-bū uân, 

三種藥品的，
sann tsióng io̍h-phín --ê, 

麻煩上線來空中為#恆春仔#做藥品的見證，
mâ-huân tsiūnn-suànn lâi khong-tiong uī #Hîng-tshun--á# tsò io̍h-phín ê kiàn-tsìng, 

咱#Call In#免付費的電話是空八空空炕番薯炕番薯、
lán #Call In# bián hù-huì ê tiān-uē sī khòng pat khòng khòng khòng han-tsî khòng han-tsî, 

空八空空炕番薯炕番薯。
khòng pat khòng khòng khòng han-tsî khòng han-tsî.

咱這馬先來接第一通的#Call In#。
Lán tsit-má sing lâi tsiap tē-it thong ê #Call In#.

「番薯有夠倯，
“Han-tsî ū-kàu sông, 

我是#恆春仔#你好！」
guá sī #Hîng-tshun--á# lí hó!”

「你好，
“Lí hó, 

我是蹛佇#聖公媽#的#阿木仔#，
guá sī tuà tī #Siànn-kong-má# ê #A-bo̍k--á#, 

啊我是欲來感謝你，
ah guá sī beh lâi kám-siā lí, 

啊你紹介的藥仔呢確實有夠讚！」
ah lí siāu-kài ê io̍h-á --neh khak-si̍t ū-kàu tsán!”

「按呢喔，
“Án-ne --ooh, 

請問你是食佗一味啊？」
tshiánn-mn̄g lí sī tsia̍h tó tsi̍t bī --ah?”

「啊毋是我食啦，
“Ah m̄ sī guá tsia̍h --lah, 

是阮老爸啦！
sī guán lāu-pē --lah! 

啊伊平常時就有彼个腰痠背疼，
Ah i pîng-siông-sî tō ū hit ê io-sng-puē-thiànn, 

跤骨袂曉曲的症頭，
kha-kut bē-hiáu khiau ê tsìng-thâu, 

啊我聽你咧介紹呢，
ah guá thiann lí leh kài-siāu --neh, 

連紲買三罐予伊食，
liân-suà bé sann kuàn hōo i tsia̍h, 

三罐食了呢，
sann kuàn tsia̍h liáu --neh, 

人就好勢囉！」
lâng tō hó-sè --looh!”

「你講好勢矣？」
“Lí kóng hó-sè --ah?”

「是啊，
“Sī --ah, 

本成跤骨袂曉曲，
pún-tsiânn kha-kut bē-hiáu khiau, 

食落隨曲去！」
tsia̍h--lo̍h suî khiau--khì!”

「曲去？」
“Khiau--khì?”

「就是曲去，
“ tō sī khiau--khì, 

我毋才會得著阮老爸的遺產，
guá m̄-tsiah ē tit-tio̍h guán lāu-pē ê uî-sán, 

謼你的藥仔乎，
hooh lí ê io̍h-á --honnh, 

對我幫助真大，
tuì guá pang-tsōo tsin tuā, 

#謝謝#、
#謝謝#, 

#謝謝#！」
#謝謝#!”

各位聽眾朋友這是來亂的，
Kok-uī thiann-tsiòng pîng-iú tse sī lâi luān --ê, 

咱、咱的藥仔袂按呢啦，
lán, lán ê io̍h-á bē án-ne --lah, 

咱莫插伊！
lán mài tshap --i! 

咱來接第二通的#Call In#。
Lán lâi tsiap tē-jī thong ê #Call In#. 

「番薯有夠倯，
“Han-tsî ū-kàu sông, 

我是#恆春仔#你好。」
guá sī #Hîng-tshun--á# lí hó.”

「啊我是#秀春仔#啦，
“Ah guá sī #Siù-tshun--á# --lah, 

啊我蹛佇咧#紅毛港#啦，
ah guá tuà tī-leh #Âng-môo-káng# --lah, 

#恆春仔#，
#Hîng-tshun--á#, 

啊我是欲來做藥品的見證呢。」
ah guá sī beh lâi tsò io̍h-phín ê kiàn-tsìng --neh.”

「喔，
“Ooh, 

#秀春仔#你好，
#Siù-tshun--á# lí hó, 

啊請問你是用咱啥物產品？」
ah tshiánn-mn̄g lí sī iōng lán siánn-mih sán-phín?”

「哎喲，
“Ai-iō, 

是阮大家啦！
sī gún ta-ke --lah! 

啊你也知影較早乎，
Ah lí iā tsai-iánn khah-tsá --honnh, 

早前咱的生活攏真艱苦啦，
tsá-tsîng lán ê sing-ua̍h lóng tsin kan-khóo --lah, 

啊食也食無好，
ah tsia̍h iā tsia̍h bô hó, 

莫講營養啦，
mài kóng îng-ióng --lah, 

彼若是有食飽就偷笑矣呢。
he nā-sī ū tsia̍h-pá tō thau tshiò --ah --neh. 

啊這馬阮大家乎食老乎，
Ah tsit-má guán ta-ke --honnh tsia̍h-lāu --honnh, 

啊目睭攏有這烏影烏影啦，
ah ba̍k-tsiu lóng ū tse oo-iánn oo-iánn --lah, 

啊定定流目油，
ah tiānn-tiānn lâu ba̍k-iû, 

目屎膏仔閣拭袂離呢，
ba̍k-sái-ko-á koh tshit buē lī --neh, 

所以做新婦的人乎，
sóo-í tsuè sin-pū ê lâng --honnh, 

看著真毋甘啦，
khuànn tio̍h tsin m̄-kam --lah, 

所以乎去電台指定藥房，
sóo-í --honnh khì tiān-tâi tsí-tīng io̍h-pâng, 

啊捾一罐咱#東榮#牌的目睭霧霧丸啦，
ah kuānn tsi̍t kuàn lán #Tang-îng# pâi ê ba̍k-tsiu bū-bū uân --lah, 

啊想袂到咧阮大家目睭平常時攏袂金光的乎，
ah siūnn bē kàu --leh gún ta-ke ba̍k-tsiu pîng-siông sî lóng bē kim-kng --ê --honnh, 

食落隨扛去！」
tsia̍h lo̍h suî kng--khì!”

「啊！
“Ah! 

人扛去喔？」
Lâng kng--khì --ooh?”

「是啊！
“Sī --ah! 

啊就是去#蘇州#賣鴨卵矣，
Ah tō sī khì #Soo-tsiu# bē ah-nn̄g --ah, 

啊這个藥仔食落會扛去啊。」
ah tsit ê io̍h-á tsia̍h lo̍h ē kng--khì --ah.”

這个情形彼咱逐家攏知影，
Tsit ê tsîng-hîng he lán ta̍k-ke lóng tsai-iánn, 

彼是無聊人士啦嘿，
he sī bô-liâu jîn-sū --lah --heh, 

抑是別台的目空赤敲電話來亂的啦，
ia̍h-sī pa̍t tâi ê ba̍k-khang-tshiah khà tiān-uē lâi luān --ê --lah, 

#恆春仔#是有風度的人呢，
#Hîng-tshun--á# sī ū hong-tōo ê lâng --neh, 

袂佮這種人計較啦，
bē kah tsit tsióng lâng kè-kàu --lah, 

咱這馬繼續閣來接電話，
lán tsit-má kè-sio̍k koh lâi tsiap tiān-uē, 

現場#Call In#免付費熱線，
hiān-tiûnn #Call In# bián hù-huì jia̍t-suànn, 

空八空空炕番薯炕番薯、
khòng pat khòng khòng khòng han-tsî khòng han-tsî, 

空八空空炕番薯炕番薯。
khòng pat khòng khòng khòng han-tsî khòng han-tsî.

「番薯有夠倯我是#恆春仔#你好。」
“Han-tsî ū-kàu sông guá sī #Hîng-tshun--á# lí hó.”

「#恆春仔#賣這个#東榮#牌爛粒仔丸，
“#Hîng-tshun--á# bē tsit ê #Tang-îng# pâi nuā lia̍p-á uân, 

你若是有生爛粒仔的，
lí nā-sī ū sinn nuā lia̍p-á --ê, 

你用咱#東榮#牌爛粒仔丸，
lí iōng lán #Tang-îng# pâi nuā lia̍p-á uân, 

粒仔消去人煞無去...」
lia̍p-á siau--khì lâng suah bô--khì...”

恁遮的膨肚短命，
Lín tsia-ê phòng-tōo té-miā, 

烏毒肚，
oo-to̍k-tōo, 

夭壽仔，
iáu-siū-á, 

雷公仔點心，
luî-kong-á tiám-sim, 

我做一个節目，
guá tsò tsi̍t ê tsiat-bo̍k, 

敲電話來亂，
khà tiān-uē lâi luān, 

我奉雷公的名，
guá hōng Luî-kong ê miâ, 

恁會去予雷公敲死啊！
lín ē khì hōo Luî-kong khà--sí --ah!

