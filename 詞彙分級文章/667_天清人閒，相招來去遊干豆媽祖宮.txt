667 天清人閒，相招來去遊干豆媽祖宮

#關渡#原名是#干豆#，
#Kuan-tōo# guân miâ sī #Kan-tāu#, 

彼是平埔族的社名，
he sī pênn-poo-tso̍k ê siā-miâ,

初期來到遮的漢人，
tshoo-kî lâi kàu tsia ê hàn-jîn,

多數是來自#福建#的#安溪#佮#同安#。
to-sòo sī lâi-tsū #Hok-kiàn# ê #An-khe# kah #Tâng-uann#. 

這間#干豆#媽祖廟已經有三百外年的歷史矣；
Tsit king #Kan-tāu# Má-tsóo-biō í-king ū sann-pah-guā nî ê li̍k-sú --ah;

正殿服侍媽祖婆，
tsìng-tiān ho̍k-sāi Má-tsóo-pô,

算是正神，
sǹg sī tsiànn-sîn, 

正爿佮倒爿各服侍觀音媽佮文昌帝君，
tsiànn-pîng kah tò-pîng kok ho̍k-sāi Kuan-im-má kah Bûn-tshiong tè-kun, 

算是客神。
sǹg sī kheh-sîn. 

聽講以前倒手爿是服侍孔子公，
Thiann-kóng í-tsîng tò-tshíu-pîng sī ho̍k-sāi Khóng-tsú-kong, 

毋知佇當時仔換人做，
m̄ tsai tī tang-sî-á uānn lâng tsò, 

咱就毋知哩咧。
lán tō m̄ tsai --lih --leh.

因為一九六三年#『葛樂禮』#大風颱，
In-uī it-kiú-lio̍k-sam nî #‘葛樂禮’# tuā hong-thai, 

造成大水災，
tsō-sîng tuā tsuí-tsai, 

當時政府決定「拓寬#關渡#峽口」，
tong-sî tsìng-hú kuat-tīng “thok-khuan #Kuan-tōo# kiap-kháu”, 

將#干豆#渡船頭這爿，
tsiong #Kan-tāu# tōo-tsûn-thâu tsit pîng, 

佮對面的#獅仔頭崁#，
kah tuì-bīn ê #Sai-á-thâu-khàm#,

雙爿楦闊；
siang-pîng hùn khuah; 

結果煞重耽去，
kiat-kó suah tîng-tânn --khì, 

規个生態環境破壞了了，
kui-ê sing-thài khuân-kíng phò-huāi liáu-liáu,

海水不時倒灌，
hái-tsuí put-sî tò-kuàn, 

原來的#干豆#塭仔田煞變做湳仔地；
guân-lâi ê #Kan-tāu# ùn-á-tshân suah piàn-tsò làm-á-tē ; 

嘛定定引起#五股#的淹水。
mā tiānn-tiānn ín-khí #Gōo-kóo# ê im-tsuí.

佇媽祖宮的正手爿，
Tī Má-tsóo-king ê tsiànn-tshiú-pîng, 

有一个古佛洞，
ū tsi̍t ê kóo-pu̍t-tōng,

#日本#時代，
#Ji̍t-pún# sî-tāi, 

原本是一个防空壕，
guân-pún sī tsi̍t ê hông-khong-hô, 

洞的入口有一座「鎮洞寶臼」，
tōng ê ji̍p-kháu ū tsi̍t tsō “tìn tōng pó khū ”,

差不多有七、八百斤重，
tsha-put-to ū tshit, peh-pah kin tāng, 

是#干豆#峽口楦闊的時陣挖出來的，
sī #Kan-tāu# kiap-kháu hùn khuah ê sî-tsūn óo --tshut-lâi --ê,

根據考據，
kin-kì khó-kì,

講是平埔族先民的物件。
kóng sī pênn-poo-tso̍k sian-bîn ê mi̍h-kiānn. 

古佛洞的出口，
Kóo-pu̍t-tōng ê tshut-kháu, 

離溪邊差不多有成百米遠，
lī khe-pinn tsha-put-to ū tsiânn pah bí hn̄g, 

有服侍千手觀音媽；
ū ho̍k-sāi Tshian-tshíu Kuan-im-má;

洞口正手爿，
tōng-kháu tsiànn-tshiú-pîng, 

拄好看著#淡水河頂#的#干豆#大橋；
tú-hó khuànn-tio̍h #Tām-tsuí-hô-tíng# ê #Kan-tāu# tuā-kiô; 

這个橋起好拄仔使用十二年爾爾，
tsit ê kiô khí hó tú-á sú-iōng tsa̍p-jī nî niā-niā,

橋身就開始下陷，
kiô-sin tō khai-sí hā-hām, 

主要的原因可能是真濟超重的砂石仔車咧走。
tsú-iàu ê guân-in khó-lîng sī tsin tsē tshiau-tāng ê sua-tsio̍h-á-tshia teh tsáu. 

對面山區，
Tuì-bīn suann-khu,

聽講是一九四七年二二八事件殺人魔#陳儀#葬身之地；
thiann-kóng sī it-kiú-sù-tshit nî Jī-jī-pat sū-kiānn sat-jîn-môo #Tân Gî# tsòng-sin tsi tē ; 

彼个所在，
hit ê sóo-tsāi, 

舊地號名叫做#賊仔埔#，
kū tē-hō-miâ kiò-tsò #Tsha̍t-á-poo#, 

也就是日本時代有名的義賊#廖添丁#轉倒的所在。
iā tō sī Ji̍t-pún sî-tāi ū-miâ ê gī-tsha̍t #Liāu Thiam-ting# tńg-tó ê sóo-tsāi.

媽祖宮口正對著四條溪門，
Má-tsóo-king-kháu tsiànn tuì-tio̍h sì tiâu khe mn̂g, 

就是：
tō sī :

#貴仔坑溪#、#雞籠河#、#新店溪#佮#淡水河#；
#Kuì-á-khenn-khe#, #Ke-lâng-hô#, #Sin-tiàm-khe# kah #Tām-tsuí-hô#;

#貴仔坑溪#的源頭佇#北投鬼仔坑#，
#Kuì-á-khenn-khe# ê guân-thâu tī #Pak-tâu Kuí-á-khenn#, 

原名#鬼仔坑溪#，
guân-miâ #Kuí-á-khenn-khe#, 

無偌大條；
bô guā tuā tiâu;

另外三條主要的溪流是#雞籠河#、#新店溪#佮#大嵙崁溪#；
līng-guā sann tiâu tsú-iàu ê khe-lâu sī #Ke-lâng-hô#, #Sin-tiàm-khe# kah #Tuā-khoo-khàm-khe#; 

這三條溪佇遮合流做#淡水河#，
tsit sann tiâu khe tī tsia ha̍p-liû tsò #Tām-tsuí-hô#,

流入大海。
 lâu ji̍p tuā-hái. 

倒手爿溪邊是佇生態上上蓋重要的紅樹林保護區，
Tò-tshíu-pîng khe-pinn sī tī sing-thài-siōng siōng-kài tiōng-iàu ê âng-tshiū-nâ pó-hōo-khu, 

也就是現此時上蓋有名的#干豆#「賞鳥區」。
iā tō sī hiān-tshú-sî siōng-kài ū-miâ ê #Kan-tāu# “siúnn-tsiáu-khu”. 

溪防的這爿，
Khe-hông ê tsit pîng, 

就是#干豆#的湳田，
tō sī #Kan-tāu# ê làm-tshân, 

也就是官廳所講的「#關渡#平原」，
iā tō sī kuann-thiann sóo kóng ê “#Kuan-tōo# Pîng-guân”, 

佇生態環境猶未受破壞進前，
tī sing-thài khuân-kíng iáu-bē siū phò-huāi tsìn-tsîng, 

遮是飼鴨的好所在，
tsia sī tshī ah ê hó sóo-tsāi, 

當當時，
tng-tang-sî, 

滿四界攏是鴨寮仔，
muá-sì-kè lóng sī ah-liâu-á, 

上心適的是鴨陣攏聽會曉主人的叫聲，
siōng sim-sik --ê sī ah-tīn lóng thiann ē-hiáu tsú-lâng ê kiò-siann, 

一人叫一款，
tsi̍t lâng kiò tsi̍t khuán, 

親像：#O# #ba# #ba# #ba#，
tshin-tshiūnn: #O# #ba# #ba# #ba#, 

抑是：#O# #o# #o# #ba# #ba# #ba#等等的叫聲。
ia̍h-sī : #O# #o# #o# #ba# #ba# #ba# tíng-tíng ê kiò-siann. 

因為溪裡有真濟鴨的食物，
In-uī khe--lí ū tsin tsē ah ê tsia̍h-mi̍h,

予遮的鴨卵大大出名。
hōo tsia-ê ah-nn̄g tuā-tuā tshut-miâ. 

真可惜，
Tsin khó-sioh,

好光景不常在，
hó kong-kíng put tshiâng tsāi, 

生態破壞，
sing-thài phò-huāi, 

鴨仔嘛受害，
ah-á mā siū-hāi,

現此時佇遮咧賣的鴨卵攏是外口來的。
hiān-tshú-sî tī tsia teh bē ê ah-nn̄g lóng sī guā-kháu lâi --ê.

俗語講：
Sio̍k-gí kóng: 

「近水知魚性，近山識鳥音」，
“Kīn tsuí ti hî sìng,kīn san sik niáu im”, 

干豆在地人攏知影流水的變化，
Kan-tāu tsāi-tē-lâng lóng tsai-iánn lâu-tsuí ê piàn-huà, 

是受月娘的影響，
sī siū gue̍h-nîu ê íng-hióng, 

照咱人算，
tsiàu lán lâng sǹg,

初一、十五，
tshe-it, tsa̍p-gōo, 

早滇暗滇中晝焦，
tsá tīnn àm tīnn tiong-tàu ta, 

初八、廿三，
tshe-peh,jiap-sann, 

早焦暗焦中晝滇，
tsá ta àm ta tiong-tàu tīnn, 

和時鐘仝款，
hām sî-tsing kāng-khuán,

十二點摃十二下，
tsa̍p-jī tiám kòng tsa̍p-jī ē ,

一點仔都無精差。
tsi̍t-tiám-á to bô tsing-tsha.

欲食中晝的時，
Beh tsia̍h tiong-tàu ê sî, 

有看人咧賣龜，
ū khuànn lâng teh bē ku, 

共伊問買龜欲創啥， 
kā i mn̄g bé ku beh tshòng siánn, 

in應講是欲放生。
in ìn kóng sī beh hòng-sing. 

予我感覺講：
Hōo guá kám-kak kóng: 

龜實在誠歹命。
ku si̍t-tsāi tsiânn pháinn-miā . 

當初，
Tong-tshoo, 

人為著欲表現伊的善意，
lâng uī-tio̍h beh piáu-hiān i ê siān-ì,

掠著龜，
lia̍h-tio̍h ku, 

放伊去逃生，
pàng i khì tô-sing,

這才是早當時放生的本意，
tse tsiah sī tsá-tong-sî hòng-sing ê pún-ì, 

毋過，
m̄-koh, 

這馬的人，
tsit-má ê lâng, 

是買龜來放生，
sī bé ku lâi hòng-sing, 

生理人買龜來做生理，
sing-lí-lâng bé ku lâi tsò sing-lí, 

按呢，
án-ne, 

煞形成一个循環：
suah hîng-sîng tsi̍t ê sûn-khuân: 

掠龜賣予生理人，
lia̍h ku bē hōo sing-lí-lâng, 

生理人買龜來賣，
sing-lí-lâng bé ku lâi bē , 

人客買龜來放生，
lâng-kheh bé ku lâi hòng-sing, 

放生的龜閣⿰予人掠。
hòng-sing ê ku koh hőng lia̍h. 

做龜實在誠衰，
Tsò ku si̍t-tsāi tsiânn sue,

無代無誌予遮的虛情假意的人，
bô-tāi-bô-tsì hōo tsia-ê hi-tsîng-ké-ì ê lâng, 

掠來買去，
lia̍h lâi bé khì,

隨在人咧蹧躂。
suî-tsāi lâng teh tsau-that. 

人，
Lâng,

敢毋是著愛小反省一下咧？
kám m̄ sī tio̍h-ài sió huán-síng--tsi̍t-ē --leh?

