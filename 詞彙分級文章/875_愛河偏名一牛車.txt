875 愛河偏名一牛車

「愛河偏名一牛車」
“Ài-hô phian-miâ tsi̍t gû-tshia”

咱臺灣人將大河流號名做「溪」，
Lán Tâi-uân-lâng tsiong tuā hô-liû hō-miâ tsuè “khe”, 

親像新店溪、大溪、濁水溪等，
tshin-tshiūnn Sin-tiàm-khe, Tāi-khe, Lô-tsuí-khe tíng, 

號名做「河」的干焦兩條，
hō-miâ tsuè “hô” ê kan-na nn̄g tiâu, 

就是臺北的淡水河佮高雄的愛河，
tō sī Tâi-pak ê Tām-tsuí-hô kah Ko-hiông ê Ài-hô, 

愛河這个名閣較奇怪，
Ài-hô tsit ê miâ koh-khah kî-kuài, 

有夠『#羅曼蒂克#』，
ū-kàu ‘#羅曼蒂克#’, 

應該是現代新名，
ing-kai sī hiān-tāi sin miâ, 

伊原底的名是啥物呢？
i guân-té ê miâ sī siánn-mih --neh？

原來古早高雄的地名叫「打狗」，
Guân-lâi kóo-tsá Ko-hiông ê tē-miâ kiò “Tá-káu”, 

是#Makatao#原住民話的借音，
sī #Makatao# guân-tsū-bîn-uē ê tsioh-im, 

這條溪水自然的就叫做「打狗川」，
tsit tiâu khe-tsuí tsū-jiân tik tō kiò-tsuè “Tá-káu-tshuan”, 

日本時代將「打狗城」改名「高雄城」，
Ji̍t-pún sî-tāi tsiong “Tá-káu-siânn” kái-miâ “Ko-hiông-siânn”, 

「打狗川」嘛順紲改做「高雄川」。
“Tá-káu-tshuan” mā sūn-suà kái-tsuè “Ko-hiông-tshuan”. 

1908年縱貫鐵路通車，
1908 nî tshiòng-kuàn thih-lōo thong-tshia, 

帶來大進步，
tuà-lâi tuā tsìn-pōo, 

日本政府推動三期的築港計畫，
Ji̍t-pún tsìng-hú thui-tōng sann kî ê tio̍k-káng kè-uē, 

將這條溪的溪埔縮細，
tsiong tsit tiâu khe ê khe-poo sok sè, 

溪底挖深，
khe-té óo tshim, 

一來溪埔新生地會當蹛人，
it--lâi khe-poo sin-sing-tē ē-tàng tuà lâng, 

成做都市的黃金地點，
tsiânn-tsuè too-tshī ê n̂g-kim tē-tiám, 

造成鹽埕埔數十年的繁榮。
tsō-sîng iâm-tiânn-poo sòo tsa̍p nî ê huân-îng. 

二來呢？
Jī--lâi --neh？ 

溪底挖深就會當行大船，
Khe-té óo tshim tō ē-tàng kiânn tuā-tsûn, 

載人載貨，
tsài lâng tsài huè, 

這時伊就毋是川囉，
tsit-sî i tō m̄ sī tshuan --looh, 

是人工加料的運河，
sī jîn-kang ka-liāu ê ūn-hô, 

伊的新名就叫做「高雄運河」。
i ê sin miâ tō kiò-tsuè “Ko-hiông ūn-hô”.

運河邊有愛人仔咧散步，
Ūn-hô-pinn ū ài-jîn-á teh sàn-pōo, 

運河裡有愛人仔划船遊江，
ūn-hô--lí ū ài-jîn-á kò-tsûn iû-kang, 

這是偌爾媠的景致咧！
tse sī guā-nī suí ê kíng-tì --leh! 

時間來到1948年，
Sî-kan lâi-kàu 1948 nî, 

在地人陳江潘佇運河邊蓄船做生理，
tsāi-tē-lâng Tân Kang-phuan tī ūn-hô-pinn hak-tsûn tsuè-sing-lí, 

店名號做「愛河遊船所」，
tiàm-miâ hō-tsuè “Ài-hô iû-tsûn-sóo” , 

就是共船稅予愛人仔划船遊江。
tō sī kā tsûn suè hōo ài-jîn-á kò-tsûn iû-kang. 

若毋是愛人仔會當稅無？
Nā m̄ sī ài-jîn-á ē-tàng suè --bô? 

這點無當稽考。
Tsit tiám bô-tàng khe-khó.

有一年風颱共「愛河遊船所」的kha̋ng-páng五字吹掉三字，
Ū tsi̍t nî hong-thai kā “Ài-hô iû-tsûn-sóo” ê kha̋ng-páng gōo jī tshue-tiāu sann jī, 

賰「愛河」兩字吊佇遐守孤單，
tshun “Ài-hô” nn̄g jī tiàu tī hia tsiú koo-tuann, 

記者報導的相片嘛取這个景，
kì-tsiá pò-tō ê siòng-phìnn mā tshú tsit ê kíng, 

高雄人感覺真趣味，
Ko-hiông-lâng kám-kak tsin tshù-bī, 

就共這个名叫牢咧。
tō kā tsit ê miâ kiò tiâu--leh. 

雖然1968年「愛河」捌閣予人改做「仁愛河」，
Sui-jiân 1968 nî “Ài-hô” bat koh hōo lâng kái-tsuè “Jîn-ài-hô”, 

1992年市議會猶是決議回復名稱，
1992 nî tshī-gī-huē iáu sī kuat-gī huê-ho̍k miâ-tshing, 

將「愛河」還予高雄人。
tsiong “Ài-hô” hîng hōo Ko-hiông-lâng.

