696 踢銅管仔

個外月前，
Kò-guā-gue̍h-tsîng,

真歡喜接著一个電話，
tsin huann-hí tsiap-tio̍h tsi̍t ê tiān-uē,

是一位大約#五十#年前，
sī tsi̍t uī tāi-iok #gōo-tsa̍p# nî tsîng,

同齊佇#臺南##佳里#附近的一間農校教冊的同事敲來的。
tâng-tsê tī #Tâi-lâm# #Ka-lí# hù-kīn ê tsi̍t king lông-hāu kà-tsheh ê tông-sū khà--lâi--ê.

予我想起彼當陣，
Hōo guá siūnn-khí hit-tang-tsūn,

阮同齊耍踢銅管仔的往事。
guán tâng-tsê sńg that tâng-kóng-á ê óng-sū.

向時，
Hiàng-sî,

#臺灣#的電視業拄發芽，
#Tâi-uân# ê tiān-sī-gia̍p tú puh-gê,

猶未生枝湠葉，
iáu-buē senn-ki-thuànn-hio̍h,

阮遐當然猶無電視通看。
guán hia tong-jiân iáu bô tiān-sī thang khuànn.

彼陣，
Hit-tsūn,

阮有成十个少年老師，
guán ū tsiânn tsa̍p ê siàu-liân lāu-su,

攏同齊蹛佇學校的獨身宿舍，
lóng tâng-tsê tuà tī ha̍k-hāu ê to̍k-sin sok-sià,

庄跤所在暗時仔無代誌做，
tsng-kha sóo-tsāi àm-sî-á bô tāi-tsì tsò,

阮做老師的嘛歹勢去外口賴賴趖，
guán tsò lāu-su --ê mā pháinn-sè khì guā-kháu luā-luā-sô,

就定定相招踮學校內底耍踢銅管仔。
tō tiānn-tiānn sio-tsio tiàm ha̍k-hāu lāi-té sńg that tâng-kóng-á.

踢銅管仔的耍法，
That tâng-kóng-á ê sńg-huat,

是代先揣一位較曠闊的所在，
sī tāi-sing tshuē tsi̍t uī khah khòng-khuah ê sóo-tsāi,

閣提一个空的銅管仔做器具，
koh the̍h tsi̍t ê khang ê tâng-kóng-á tsò khì-kū,

人數通常是五、六个人以上。
jîn-sòo thong-siông sī gōo, la̍k ê lâng í-siōng.

代先踮塗跤畫一个細的圓箍仔，
Tāi-sing tiàm thôo-kha uē tsi̍t ê sè ê înn-khoo-á,

共銅管仔倒崁囥踮中央，
kā tâng-kóng-á tò-khàm khǹg tiàm tiong-ng,

閣用jia̋ng-kián掠一个人出來做óoh-nih，
koh iōng jia̋ng-kián lia̍h tsi̍t ê lâng tshut--lâi tsò óoh-nih,

賰的人凊彩揀一个出來共銅管仔踢出去，
tshun--ê lâng tshìn-tshái kíng tsi̍t ê tshut-lâi kā tâng-kóng-á that --tshut-khì,

踢愈遠愈好，
that jú hn̄g jú hó,

通好有較長的時間通走去覕起來。
thang hó ū khah tn̂g ê sî-kan thang tsáu khì bih --khí-lâi.

Óoh-nih著愛去掠人，
Óoh-nih tio̍h-ài khì lia̍h lâng,

通來替伊做óoh-nih，
thang lâi thè i tsò óoh-nih,

若揣著人，
nā tshuē-tio̍h lâng,

著愛叫出伊的名，
tio̍h-ài kiò-tshut i ê miâ,

閣比伊較代先走倒轉來踏銅管仔才準算，
koh pí i khah tāi-sing tsáu tò-tńg--lâi ta̍h tâng-kóng-á tsiah tsún-sǹg,

óoh-nih就換人做。
óoh-nih tō uānn lâng tsò.

佇óoh-nih離開銅管仔去掠人的時陣，
Tī óoh-nih lī-khui tâng-kóng-á khì lia̍h lâng ê sî-tsūn,

逐个人攏會使走出來共銅管仔踢予遠遠遠，
ta̍k ê lâng lóng ē-sái tsáu tshut-lâi kā tâng-kóng-á that hōo hn̄g-hn̄g-hn̄g,

óoh-nih著愛閣先轉來共銅管仔抾轉來原位，
óoh-nih tio̍h-ài koh sing tńg--lâi kā tâng-kóng-á khioh tńg--lâi guân-uī,

才會當閣再出去掠人。
tsiah ē-tàng koh-tsài tshut-khì lia̍h lâng.

就按呢一直耍落去。
Tsiū-án-ne it-ti̍t sńg --lo̍h-khì.

普通攏會耍甲𤺪tuh-tuh，
Phóo-thong lóng ē sńg kah siān-tuh-tuh,

才甘願歇睏。
tsiah kam-guān hioh-khùn.

咧耍銅管仔的時陣，
Teh sńg tâng-kóng-á ê sî-tsūn,

有一寡較孽的人，
ū tsi̍t-kuá khah gia̍t ê lâng,

嘛會共人變猴弄。
mā ē kā lâng pìnn-kâu-lāng.

親像其中若有人同齊攏想欲創治某乜人，
Tshin-tshiūnn kî-tiong nā ū lâng tâng-tsê lóng siūnn-beh tshòng-tī bóo-mí-lâng,

就暗中佇銅管仔內底囥真濟磚仔角抑是石頭仔，
tō àm-tiong tī tâng-kóng-á lāi-té khǹg tsin-tsē tsng-á-kak ia̍h-sī tsio̍h-thâu-á,

事先講通和，
sū-sian kóng-thong-hô,

叫óoh-nih離開銅管仔位較遠淡薄仔，
kiò óoh-nih lī-khui tâng-kóng-á uī khah hn̄g --tām-po̍h-á,

唌彼个in想欲創治的人走出來踢。
siânn hit ê in siūnn-beh tshòng-tī ê lâng tsáu tshut-lâi that.

伊若中計，
I nā tiòng-kè,

看óoh-nih無佇咧，
khuànn óoh-nih bô tī--leh,

定著會走出來大大力共銅管仔踢出去，
tiānn-tio̍h ē tsáu tshut-lâi tuā-tuā la̍t kā tâng-kóng-á that --tshut-khì,

想欲踢予遠遠遠，
siūnn-beh that hōo hn̄g-hn̄g-hn̄g,

踢愈大力跤就愈疼，
that jú tuā-la̍t kha tō jú thiànn,

常在蝹踮塗跤哀哀叫。
tshiâng-tsāi un tiàm thôo-kha ai-ai-kiò.

這款創治人的代誌，
Tsit khuán tshòng-tī lâng ê tāi-tsì,

雖然講毋是偌大的傷害，
sui-jiân kóng m̄ sī guā tuā ê siong-hāi,

毋過，嘛是毋通學較好。
m̄-koh, mā sī m̄-thang o̍h khah hó.

