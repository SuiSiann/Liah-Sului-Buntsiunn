629 《台東縣鄉土語言教材河洛語讀本上冊》

臺東是一个好所在
Tâi-tang sī tsi̍t ê hó sóo-tsāi




（一）臺東古早叫後山，
(It) Tâi-tang kóo-tsá kiò āu-suann, 

大家驚驚毋敢來。
tāi-ke kiann-kiann m̄ kánn lâi. 

毋捌來的烏白講，
M̄ bat lâi --ê oo-pe̍h-kóng, 

來過才知好所在。
lâi-kuè tsiah tsai hó sóo-tsāi.




（二）有山有海空氣好，
(Jī) Ū suann ū hái khong-khì hó, 

風景真媠你敢知？
hong-kíng tsin suí lí kám tsai? 

交通利便路大條，
Kau-thong lī-piān lōo tuā tiâu, 

通行全島無阻礙。
thong-hîng tsuân tó bô tsóo-gāi.




（三）海岸奇景八仙洞，
(Sann) Hái-huānn kî-kíng Pat-sian-tōng, 

小野柳佮三仙台。
Sió-iá-liú kah Sam-sian-tâi. 

紅頭嶼對火燒島，
Âng-thâu-sū tuì Hué-sio-tó, 

親像兩隻大石獅。
tshin-tshiūnn nn̄g tsiah tuā tsio̍h-sai.




（四）世外桃源欲佗揣，
(Sì) Sè-guā-thô-guân beh tó tshuē, 

覕佇泰源磅空內。
bih tī Thài-guân pōng-khang-lāi. 

知本風景足清幽，
Ti-pún hong-kíng tsiok tshing-iu, 

溫泉洗浴真爽快。
un-tsuânn sé-i̍k tsin sóng-khuài.




（五）初鹿牧場牛奶甜，
(Gōo) Tshoo-lo̍k bo̍k-tiûnn gû-ling tinn, 

池上便當人人愛，
Tî-siōng piān-tong lâng-lâng ài, 

卑南文化蓋出名，
Pi-lâm bûn-huà kài tshut-miâ, 

紅葉棒球天下知。
Âng-hio̍h pāng-kiû thian-hā tsai.




（六）都蘭山頂藍寶石，
(la̍k) To-lân suann-tíng nâ pó-tsio̍h, 

品質優良冠全台。
phín-tsit iu-liông kuan tsuân tâi. 

柴魚茶米洛神花，
tshâ-hî tê-bí lo̍k-sîn-hue, 

臺東特產眾人知。
tâi-tang ti̍k-sán tsiòng-lâng tsai.




（七）頭先六族原住民，
(Tshit) Thâu-sing la̍k tso̍k guân-tsū-bîn, 

平地同胞落尾來，
pênn-tē tông-pau lo̍h-bué lâi, 

逐家團結共拍拚，
ta̍k-ke thuân-kiat kiōng phah-piànn, 

建設臺東蔭後代。
kiàn-siat Tâi-tang ìm āu-tāi.




（八）水田長年攏有水，
(Peh) Tsuí-tshân tn̂g-nî lóng ū tsuí, 

毋驚炕旱驚風颱。
m̄ kiann khòng-uānn kiann hong-thai. 

田庄作穡米糧足，
Tshân-tsng tsoh-sit bí-niû tsiok, 

生活富裕真慷慨。
sing-ua̍h hù-jū tsin khóng-khài.




（九）蹛佇海墘靠討海，
(Káu) Tuà tī hái-kînn khò thó-hái, 

規年迵天閒袂來。
kui-nî-thàng-thinn îng bē lâi. 

逐種魚蝦出產濟。
Ta̍k-tsióng hî-hê tshut-sán tsē. 

漁冬齊勻正發財。
Hî-tang tsiâu-ûn tsiànn huat-tsâi.




（十）臺東果子真濟種，
(Tsa̍p) Tâi-tang kué-tsí tsin tsē tsióng, 

釋迦西瓜佮王梨。
sik-khia si-kue kah ông-lâi. 

逐項果子氣味好，
Ta̍k hāng kué-tsí khì-bī hó, 

逐家食甲笑咍咍。
ta̍k-ke tsia̍h kah tshiò-hai-hai.




（十一）西部遊客真笑詼，
(Tsa̍p-it) Se-pōo iû-kheh tsin tshiò-khue, 

看著林投講王梨。
khuànn tio̍h nâ-tâu kóng ông-lâi. 

果子生著足親像，
Kué-tsí senn tio̍h tsiok tshin-tshiūnn, 

毋捌看過也莫怪。
m̄ bat khuànn kuè iā bo̍k-kuài.




（十二）臺東𨑨迌有價值，
(Tsa̍p-jī) Tâi-tang tshit-thô ū kè-ta̍t, 

逐位攏是好所在。
ta̍k uī lóng sī hó sóo-tsāi. 

人情溫暖真正好，
Jîn-tsîng un-luán tsin-tsiànn hó, 

來過想欲閣再來。
lâi--kuè siūnn beh koh-tsài lâi.




年歲佮生相
Nî-huè kah senn-siùnn




1.請問你今年幾歲？
1. Tshiánn-mn̄g lí kin-nî kuí huè? 




我今年－－歲。
Guá kin-nî －－ huè. 




2.你是佗一年生的？
2. Lí sī tó tsi̍t nî senn--ê? 




我是民國－－年生的。
Guá sī bîn-kok －－ nî senn--ê. 




3.你的生日是佗一日？
3. Lí ê senn-ji̍t sī tó tsi̍t ji̍t?




我的生日是－－月－－日。
Guá ê senn-ji̍t sī －－ gue̍h －－ji̍t.




（新曆抑舊曆）
(sin-li̍k ia̍h kū-li̍k) 




4.你的生相是相啥物？
4. Lí ê senn-siùnn sī siùnn siánn-mih?




我相－－。
Guá siùnn －－. 




5.你知影咱人有幾个生相無？
5. Lí tsai-iánn lán lâng ū kuí ê senn-siùnn --bô? 




攏總有十二種。
Lóng-tsóng ū tsa̍p-jī tsióng. 




6.你會曉照順序唸予透無？
6. Lí ē-hiáu tsiàu sūn-sū liām hōo thàu --bô? 




鼠牛虎兔龍蛇
Tshí gû hóo thòo lîng tsuâ




馬羊猴雞狗豬
Bé îunn kâu ke káu ti 




一鼠咬棉被
Tsi̍t tshí kā mî-phuē




二牛上克虧
Jī gû siōng khik-khui 




三虎發王威
Sann hóo huat ông-ui 




四兔軁塗堆
Sì thòo nǹg thôo-tui 




五龍起風雷
Gōo lîng khí hong luî 




六蛇愛咬雞
La̍k tsuâ ài kā ke 




七馬跑若飛
Tshit bé pháu ná pue 




八羊會曉跪
Peh iûnn ē-hiáu kuī 




九猴幌樹尾
Káu kâu hàinn tshiū-bué 




十雞天門開
Tsa̍p ke thinn-mn̂g khui 




十一狗見賊追
Tsa̍p-it káu kìnn tsha̍t tui 




十二豬垃圾肥
Tsa̍p-jī ti lah-sap puî




歲月時間
Suè-gua̍t sî-kan




一年分做春、夏、秋、冬四季，
Tsi̍t nî hun-tsò tshun, hā, tshiu, tang sù-kuì, 

每一季有三個月，
muí tsi̍t kuì ū sann kò gue̍h, 

合起來有十二個月。
ha̍p --khí-lâi ū tsa̍p-jī kò gue̍h. 

這十二個月就是：
Tse tsa̍p-jī kò gue̍h tō-sī: 




正月、二月、三月、四月、五月、六月、
Tsiann--gue̍h, jī--gue̍h, sann--gue̍h, sì--gue̍h, gōo--gue̍h, la̍k--gue̍h, 

七月、八月、九月、十月、十一月、十二月。
tshit--gue̍h, peh--gue̍h, káu--gue̍h, tsa̍p-gue̍h, tsa̍p-it--gue̍h, tsa̍p-jī--gue̍h. 




其中有七个大月佮五个小月，
Kî-tiong ū tshit ê tuā-gue̍h kah gōo ê sió-gue̍h, 

大月一個月有三十一日，
tuā-gue̍h tsi̍t kò gue̍h ū sann-tsa̍p-it ji̍t, 

小月一個月有三十日，
sió-gue̍h tsi̍t kò gue̍h ū sann-tsa̍p ji̍t, 

但是，
tān-sī, 

二月只有二十八日爾爾，
jī--gue̍h tsí-ū jī-tsa̍p-peh ji̍t niā-niā, 

按呢，
án-ne, 

一年攏總有三百六十五日。
tsi̍t nî lóng-tsóng ū sann-pah la̍k-tsa̍p-gōo ji̍t.




一禮拜叫一週，
Tsi̍t lé-pài kiò tsi̍t tsiu, 

一周有七日。
tsi̍t tsiu ū tshit ji̍t. 

頭一日是禮拜日#（星期日）#，
Thâu-tsi̍t ji̍t sī lé-pài-ji̍t #(星期日)#,

紲落去是拜一#（星期一）#、
suà --lo̍h-khì sī pài-it #(星期一)#,

拜二#（星期二）#、拜三#（星期三）#、
pài-jī #(星期二)#, pài-sann #(星期三)#, 

拜四#（星期四）#、拜五#（星期五）#、
pài-sì #(星期四)#, pài-gōo #(星期五)#,

佮拜六#（星期六）#。
kah pài-la̍k #(星期六)#. 




一日有二十四點鐘，
Tsi̍t ji̍t ū jī-tsa̍p-sì tiám-tsing, 

一點鐘有六十分鐘，
tsi̍t tiám-tsing ū la̍k-tsa̍p hun-tsing, 

一分鐘有六十秒鐘。
tsi̍t hun-tsing ū la̍k-tsa̍p bió-tsing. 




俗語話講：「一寸光陰一寸金，
Sio̍k-gí uē kóng: “It tshùn kong-im it tshùn kim, 

寸金難買寸光陰」，
tshùn kim lân bé tshùn kong-im”, 

咱逐家著愛珍惜時間才好。
lán ta̍k-ke tio̍h-ài tin-sioh sî-kan tsiah hó.




（一）一枝草一點露。
(It) Tsi̍t ki tsháu tsi̍t tiám lōo.




（二）一分錢一分貨。
(Jī) Tsi̍t hūn tsînn tsi̍t hūn huè. 




（三）坐予正得人疼。
(Sann) Tsē hōo tsiànn tit lâng thiànn. 




（四）買厝買厝邊。
(Sì) Bé tshù bé tshù-pinn.




（五）食魚食肉嘛著食菜佮。
(Gōo) Tsia̍h hî tsia̍h bah mā tio̍h tsia̍h tshài kah. 




（六）輸人毋輸陣。
(La̍k) Su lâng m̄ su tīn.




（七）好天嘛著積雨來糧。
(Tshit) Hó-thinn mā tio̍h tsik hōo lâi nîu.




（八）食果子拜樹頭。
(Peh) Tsia̍h kué-tsí pài tshiū-thâu. 




（九）驚驚袂著等。
(Káu) Kiann-kiann bē tio̍h tíng. 




（十）食緊挵破碗。
(Tsa̍p) Tsia̍h kín lòng phuà uánn. 




（十一）有量有福。
(Tsa̍p-it) Ū liōng ū hok.




（十二）拍虎掠賊親兄弟。
(Tsa̍p-jī) Phah hóo lia̍h tsha̍t tshin hiann-tī. 




（十三）未食五日節粽，破裘仔毋甘放。
(Tsa̍p-sann)  Buē tsia̍h Gōo-ji̍t-tseh tsàng, phuà hîu-á m̄ kam pàng. 




（十四）春分秋分，暝對半分。
(Tsa̍p-sì) Tshun-hun tshiu-hun, mê tuì-puànn pun.

