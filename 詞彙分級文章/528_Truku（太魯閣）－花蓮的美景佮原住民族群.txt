528 Truku（太魯閣）－花蓮的美景佮原住民族群

「#Truku（太魯閣）#─花蓮的美景佮原住民族群」
“#Truku (太魯閣)#─ Hua-liân ê bí-kíng kah guân-tsū-bîn tso̍k-kûn”




#Truku（太魯閣）#原本是一个原住民的族名，
#Truku (太魯閣)# guân-pún sī tsi̍t ê guân-tsū-bîn ê tso̍k-miâ, 

聽講in的祖靈地是佇南投縣；
thiann-kóng in ê tsóo-lîng tē sī tī Lâm-tâu-kuān; 

以後才遷徙來到花蓮的立霧溪一帶。
í-āu tsiah tshian-suá lâi kàu Hua-liân ê Li̍p-bū-khe it-tài. 

以早in予人歸屬佇#Tayan#（#Atayal泰雅#族）， 
Í-tsá in hōo lâng kui-sio̍k tī #Tayan# (#Atayal 泰雅#tso̍k), 

2004年正月in正名做「#太魯閣#族」，
2004 nî tsiann--gue̍h in tsiànn-miâ tsò “#太魯閣#tso̍k”, 

是臺灣原住民族的第十二族。
sī Tâi-uân guân-tsū-bîn-tso̍k ê tē-tsa̍p-jī tso̍k.




#Truku#族的人本底就是真𠢕拍獵的民族，
#Truku# tso̍k ê lâng pún-té tō sī tsin gâu phah-la̍h ê bîn-tso̍k, 

in拍獵的山路以後就變做日本時代的軍事用路、
in phah-la̍h ê suann-lōo í-āu tō piàn-tsò Ji̍t-pún sî-tāi ê kun-sū iōng-lōo, 

理蕃道路佮健行的步道；
lí huan tō-lōo kah kiān-hîng ê pōo-tō; 

戰後的1956年七月，
tsiàn-āu ê 1956 nî tshit--gue̍h, 

國民政府為著欲改善臺灣東西
Kok-bîn tsìng-hú uī-tio̍h beh kái-siān Tâi-uân tang-sai 

兩地的交通佮顧慮軍事的用途，
nn̄g tē ê kau-thong kah kòo-lī kun-sū ê iōng-tôo, 

就利用舊路進一步施工；
tō lī-iōng kū lōo tsìn-tsi̍t-pōo si-kang; 

動用大量的人力，
tōng-iōng tāi-liōng ê jîn-li̍k, 

開四億三千萬的費用，
khai sì-ik sann-tshing-bān ê huì-iōng, 

經過三年九個月，
king-kuè sann nî káu kò gue̍h, 

佇1960年四月才完成中部橫貫公路，
tī 1960 nî sì--gue̍h tsiah uân-sîng Tiong-pōo hîng-kuàn kong-lōo, 

這條路的起點是佇蘇花公路邊的#太魯閣#路口，
tsit tiâu lōo ê khí-tiám sī tī Soo-hua kong-lōo-pinn ê #太魯閣# lōo-kháu, 

經過長春祠、燕子口到天祥，
king-kuè Tióng-tshun-sû, Ìnn-á-kháu kàu Thian-siông, 

閣再順溪流經過文山、西寶、大禹嶺，
koh-tsài sūn khe-lâu king-kuè Bûn-san, Sai-pó, Tāi-ú-niá, 

一直到半中站的梨山，
it-ti̍t kàu puànn-tiong-tsām ê Lê-san, 

才閣順大甲溪經過向陽、青山、德基、谷關到東勢，
tsiah koh sūn Tāi-kah-khe king-kuè Hiòng-iông, Tshing-san, Tik-ki, Kok-kuan kàu Tang-sì,

總長度277公里。
tsóng tn̂g-tōo 277 kong-lí. 

彼當時是東西向主要的公路。
Hit-tong-sî sī tang-sai-hiòng tsú-iàu ê kong-lōo.

毋過，
M̄-koh,

人講「千算萬算，毋值著天一劃」，
Lâng kóng “Tshian sǹg bān sǹg, m̄-ta̍t tio̍h thinn tsi̍t ue̍h”, 

1999年的921大地動，
1999 nî ê 921 tuā tē-tāng, 

這條公路一半較加就按呢報銷去矣。
tsit tiâu kong-lōo tsi̍t-puànn khah-ke tsiū-án-ne pò-siau khì --ah. 

好佳哉有留落來花蓮到天祥這段真媠的風景區，
Hó-ka-tsài ū lâu lo̍h-lâi Hua-liân kàu Thian-siông tsit tuānn tsin suí ê hong-kíng-khu, 

予人會當閣再去欣賞大自然遮爾優美的創作。
hōo lâng ē-tàng koh-tsài khì him-sióng tāi-tsū-jiân tsiah-nī iu-bí ê tshòng-tsok. 




朋友啊！
Pîng-iú --ah! 

有閒揣一个時間來去花蓮#lau-lau#看看咧，
Ū-îng tshuē tsi̍t ê sî-kan lâi-khì Hua-liân #lau-lau# khuànn-khuànn--leh, 

來了解上天賞賜予咱的多族群的語言佮文化，
lâi liáu-kái siōng-thian siúnn-sù hōo lán ê to tso̍k-kûn ê gí-giân kah bûn-huà, 

閣有予你看袂盡的美麗的景緻，
koh ū hōo lí khuànn bē tsīn ê bí-lē ê kíng-tì, 

保證你會大豐收喔！
pó-tsìng lí ē tuā hong-siu --ooh!

