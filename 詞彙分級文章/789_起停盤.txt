789 起停盤

#1.#「我永遠佇你的身邊，
#1.# “Guá íng-uán tī lí ê sin-pinn,

你笑我綴你笑。
lí tshiò guá tuè lí tshiò.

你吼我共你拭目屎，
Lí háu guá kā lí tshit ba̍k-sái,

咱仝一條性命，
lán kāng tsi̍t tiâu sènn-miā,

我是刺毛蟲，
guá sī tshì-môo-thâng,

你是刺毛蟲變出來的蝶仔，
lí sī tshì-môo-thâng piàn --tshut-lâi ê ia̍h-á,

我永遠佮你分袂開」
guá íng-uán kah lí hun bē khui”

#茵蕙#手裡提彼張批紙，
#In-huī# tshiú--lí the̍h hit tiunn phue-tsuá,

那讀目屎那tho̍p-tho̍p滴，
ná tha̍k ba̍k-sái ná tho̍p-tho̍p-tih,

紙滴澹去，字就霧去。
tsuá tih tâm--khì, jī tō bū--khì.

彼暗佇房間內，家己一个吼甲目屎焦。
Hit àm tī pâng-king-lāi, ka-tī tsi̍t ê háu kah ba̍k-sái ta.

過轉日早起，兩蕊目睭紅閣腫，
Kuè-tńg-ji̍t tsái-khí, nn̄g luí ba̍k-tsiu âng koh tsíng,

毋敢去上班。老母知影猶閣是仝彼項代誌，
m̄ kánn khì siōng-pan. Lāu-bú tsai-iánn iáu-koh sī kāng hit hāng tāi-tsì,

最近不時為著這哭，看甲心疼，
tsuè-kīn put-sî uī-tio̍h tse khàu, khuànn kah sim-thiànn,

毋敢傷問，驚去刺激著伊，
m̄ kánn siunn mn̄g, kiann khì tshì-kik-tio̍h i,

干焦尻脊後一直吐大氣。
kan-na kha-tsiah-āu it-ti̍t thóo-tuā-khuì.

早就有共伊講過矣，咱普通食頭路人的家庭，
Tsá tō ū kā i kóng--kuè --ah, lán phóo-thong tsia̍h-thâu-lōo-lâng ê ka-tîng,

無錢也無地位。這馬的少年人，
bô tsînn iā bô tē-uī. Tsit-má ê siàu-liân-lâng,

欲等到伊畢業猶遐濟冬，歹按算啦。
beh tán kàu i pit-gia̍p iáu hiah tsē tang, pháinn àn-sǹg --lah.

#茵蕙#彼時大學2年，青春少年，
#In-huī# hit-sî tāi-ha̍k 2 nî, tshing-tshun siàu-liân,

遮的話那有咧聽，
tsia-ê uē ná ū teh thiann, 

攏應講：「我甲伊仝一條性命，
lóng ìn kóng: “Guá kah i kāng tsi̍t tiâu sènn-miā, 

永遠分袂開。」
íng-uán hun bē khui.”

#2.#佇#亞洲#證券公司咧出入的人客，
#2.# Tī #A-tsiu# tsìng-kuàn Kong-si teh tshut-ji̍p ê lâng-kheh,

攏叫#陳永勝#「#霸王的#」。
lóng kiò #Tân Íng-sìng# “#Pà-ông--ê#.”

一來是因為伊人生做粗龐，
It --lâi sī in-uī i lâng senn-tsò tshoo-phiāng,

一个面不時紅膏赤蠘，
tsi̍t ê bīn put-sî âng-ko-tshiah-tshi̍h,

袂輸刣豬的啉燒酒。
bē-su thâi-ti--ê lim sio-tsíu.

閣一來是意見濟，嚨喉大空，
Koh it --lâi sī ì-kiàn tsē, nâ-âu tuā-khang,

若是伊講話，規樓攏聽會著。
nā-sī i kóng-uē, kui lâu lóng thiann ē tio̍h.

但是上要緊是伊有錢，非常好額，
Tān-sī siōng iàu-kín sī i ū-tsînn, hui-siông hó-gia̍h,

毋是因為伊做過銀行襄理的關係。
m̄ sī in-uī i tsò-kuè gîn-hâng siong-lí ê kuan-hē.

主要是伊𠢕奕股票，有趁著大錢。
Tsú-iàu sī i gâu ī kóo-phiò, ū thàn-tio̍h tuā tsînn.

咱臺灣以前股票俗，有錢就買股票起來囥，
Lán Tâi-uân í-tsîng kóo-phiò sio̍k, ū tsînn tō bé kóo-phiò khí-lâi khǹg,

股母生股囝，袂輸鳥鼠仔咧湠。
kóo-bú senn kóo-kiánn, bē-su niáu-tshí-á teh thuànn.

尾仔臺灣經濟發展，股票大起價，
Bué--a Tâi-uân king-tsè huat-tián, kóo-phiò tuā khí-kè,

就是按呢趁著大錢。銀行襄理辭掉，
tō sī án-ne thàn-tio̍h tuā tsînn. Gîn-hâng siong-lí sî-tiāu,

專心來奕股票。閣宛若𠢕，行情看會準，
tsuan-sim lâi ī kóo-phiò. Koh uan-nā gâu, hâng-tsîng khuànn ē tsún,

落就買，起就賣，愈絞愈濟。
lo̍h tō bé, khí tō bē, lú ká lú tsē.

照#黃#太太的講法，
Tsiàu #N̂g# thài-thài ê kóng-huat, 

厝佮股票算算起來，欲甲成億的。
tshù kah kóo-phiò sǹg-sǹg--khí-lâi, beh kah tsiânn ik --ê.

「這支今仔日定著破#24#的。」
“Tsit ki kin-á-ji̍t tiānn-tio̍h phuà #24# --ê.”

逐家攏聽著伊按呢講。
Ta̍k-ke lóng thiann-tio̍h i án-ne kóng. 

誠實開盤無#2#點鐘，
Tsiânn-si̍t khui-puânn bô #2# tiám-tsing,

就起到#24#箍。
tō khí kàu #24# khoo. 

「猶閣會起咧，#26#才是頂線。」
“Iáu-koh ē khí --leh, #26# tsiah sī tíng-suànn.”

伊又閣按呢講，
I īu-koh án-ne kóng, 

所以遐的婦女股票族的#黃#太太#玉#、
sóo-í hia-ê hū-lí kóo-phiò-tso̍k ê #N̂g# thài-thài #Gio̍k#, 

#金#太太#珠#、#王#太太#寶#，
#Kim# thài-thài #Tsu#, #Ông# thài-thài #Pó#,

彼日到#12#點收盤猶無人放手。
hit ji̍t kàu #12# tiám siu-puânn iáu bô lâng pàng-tshiú.

「#霸王的#，明仔載#26#衝會到袂？」
“#Pà-ông--ê#, bîn-á-tsài #26# tshiong ē kàu --bē?”

#金#太太#珠#細聲問，
#Kim# thài-thài #Tsu# sè-siann mn̄g, 

#勝仔#講：「看今仔日這个範勢，
#Sìng--á# kóng: “Khuànn kin-á-ji̍t tsit ê pān-sè, 

明仔載定著起停盤 。」
bîn-á-tsài tiānn-tio̍h khí-thîng-puânn.”

結果#王#太太#寶#坐佇頭前聽著，
Kiat-kó #Ông# thài-thài #Pó# tsē tī thâu-tsîng thiann--tio̍h,

共#黃#太太#玉#講：「明仔早較早來咧。
kā #N̂g# thài-thài #Gio̍k# kóng: “Bîn-á tsái khah tsá lâi --leh.

咱洗頭毛改做下晡啦。」
Lán sé thâu-mn̂g kái-tsò ē-poo --lah.” 

#黃#太太#玉#無應，頭一直頕。
#N̂g# thài-thài #Gio̍k# bô ìn, thâu it-ti̍t tàm.

#勝仔#轉來到厝，喝：
#Sìng--á# tńg--lâi kàu tshù, huah:

「今仔日的盤實在有夠媠的，
“Kin-á-ji̍t ê puânn si̍t-tsāi ū-kàu suí --ê, 

逐支都紅帕帕！」
ta̍k ki to âng-phà-phà!”

In某#來富仔#無歡喜應伊：
In bóo #Lâi-hù--á# bô huann-hí ìn --i:

「你規日干焦挺你遐的股票，
“Lí kui-ji̍t kan-na thánn lí hia-ê kóo-phiò, 

厝裡查某囝按怎攏無管！」
tshù--lí tsa-bóo-kiánn án-tsuánn lóng bô kuán!”

#勝仔#問：
#Sìng--á# mn̄g: 

「咱#靜美#逐日出門去學校，
“Lán #Tsīng-bí# ta̍k-ji̍t tshut-mn̂g khì ha̍k-hāu, 

轉來踮厝裡讀冊，敢有啥問題？」
tńg--lâi tiàm tshù--lí tha̍k-tsheh, kám ū siánn būn-tê?”

#來富仔#講：
#Lâi-hù--á# kóng: 

「問題就是佇遮啦！規日守佇厝內，
“Būn-tê tō sī tī tsia --lah! Kui-ji̍t tsiú tī tshù-lāi, 

也袂曉出去𨑨迌交朋友。」 
iā bē-hiáu tshut-khì tshit-thô kau pîng-iú.”

「交朋友的代誌，
“Kau pîng-iú ê tāi-tsì, 

咱毋免替伊煩惱，等大漢，自然就會啦。」
lán m̄ bián thè i huân-ló, tán tuā-hàn, tsū-jiân tō ē --lah.”

「等大漢？已經大學#4#年矣呢，
“Tán tuā-hàn? Í-king tāi-ha̍k #4# nî --ah --neh, 

連鞭畢業，啊若出國去留學，
liâm-mi pit-gia̍p, ah nā tshut-kok khì liû-ha̍k, 

就閣較無機會囉。」
tō koh-khah bô ki-huē --loh.”

「喔」#勝仔#按呢應，想想咧，
“Ooh” #Sìng--á# án-ne ìn, siūnn-siūnn--leh,

這个#來富仔#講了也是有理，
tsit ê #Lâi-hù--á# kóng liáu iā sī ū-lí, 

應講：「#靜美仔#若毋愛出去交朋友，
ìn kóng: “#Tsīng-bí--á# nā m̄ ài tshut-khì kau pîng-iú, 

咱叫朋友來厝裡予伊交。」
lán kiò pîng-íu lâi tshù--lí hōo i kau.”

#來富#聽了奇怪，問伊：
#Lâi-hù# thiann liáu kî-kuài, mn̄g i: 

「欲按怎叫朋友來厝裡予伊交？」
“Beh án-tsuánn kiò pîng-iú lâi tshù--lí hōo i kau?”

#勝仔#講，按呢生按呢生。
#Sìng--á# kóng, án-ne-sinn án-ne-senn. 

#來富仔#聽一下喙開開，
#Lâi-hù--á# thiann tsi̍t-ē tshuì khui-khui,

喝講：「按呢就親像是用買的，哪會使得！」
huah kóng: “Án-ne tō tshin-tshiūnn sī iōng bé --ê, ná ē-sái-tit!”

#勝仔#罵伊：
#Sìng--á# mē i:

「你誠實毋捌代誌。這馬是啥物時代？
“Lí tsiânn-si̍t m̄ bat tāi-tsì. Tsit-má sī siánn-mih sî-tāi?

股票會使用買的，大厝、汽車會使用買的、
Kóo-phiò ē-sái iōng bé --ê, tuā-tshù, khì-tshia ē-sái iōng bé --ê,

內衫內褲攏用買的，
lāi-sann lāi-khòo lóng iōng bé --ê, 

啊這咱若看有佮意，哪袂使用買的 ！」
ah tse lán nā khuànn ū kah-ì, ná bē-sái iōng bé --ê!”

所以#來富仔#來揣in姨仔，
Sóo-í #Lâi-hù--á# lâi tshuē in î--á, 

彼个in翁佇醫師公會做會長，
hit ê in ang tī i-su kong-huē tsò huē-tiúnn,

拜託伊介紹一个好的來予in#靜美仔#交朋友，
pài-thok i kài-siāu tsi̍t ê hó--ê lâi hōo in #Tsīng-bí--á# kau pîng-iú,

吩咐講：「愛醫學院的。」 
huan-hù kóng: “Ài i-ha̍k-īnn--ê.” 

拄好這个姨仔捌一个朋友，
Tú-hó tsit ê î--á bat tsi̍t ê pîng-iú,

這个朋友的後生有一个醫學院的學生
tsit ê pîng-iú ê hāu-senn ū tsi̍t ê i-ha̍k-īnn ê ha̍k-sing 

咧共補習，就共伊介紹過來。
teh kā póo-si̍p, tō kā i kài-siāu kuè--lâi.

