624 12《彰化縣國民小學鄉土語言臺語其他教材第十二冊》

第一課  杜蚓的目睭
Tē-it khò Tōo-kún ê ba̍k-tsiu




逐擺日頭落山，
Ta̍k pái ji̍t-thâu lo̍h-suann, 

日頭的光照著門口埕牆圍仔的時陣。
ji̍t-thâu ê kng tsiò-tio̍h mn̂g-kháu-tiânn tshiûnn-uî-á ê sî-tsūn. 

你攏會聽著一陣真響的吱吱聲，
Lí lóng ē thiann-tio̍h tsi̍t tīn tsin hiáng ê ki-ki siann, 

對門口埕牆圍仔角傳出來，
uì mn̂g-kháu-tiânn tshiûnn-uî-á kak thuân --tshut-lâi, 

這是啥物聲音呢？
tse sī siánn-mih siann-im --neh? 

這是杜蚓的哭聲，
Tse sī tōo-kún ê khàu-siann, 

伊那哭那講：目睭還我！目睭還我！
i ná khàu ná kóng: Ba̍k-tsiu hîng --guá! Ba̍k-tsiu hîng --guá! 

這種聲音聽起來真淒涼，
Tsit tsióng siann-im thiann --khí-lâi tsin tshe-liâng, 

真可憐。
tsin khó-liân.




古早古早以前，
Kóo-tsá kóo-tsá í-tsîng, 

杜蚓佮蛇是蹛佇陸地的朋友。
tōo-kún kah tsuâ sī tuà tī lio̍k-tē ê pîng-iú. 

彼个時陣，
Hit ê sî-tsūn, 

杜蚓有目睭，
tōo-kún ū ba̍k-tsiu, 

顛倒是蛇無目睭，
tian-tò sī tsuâ bô ba̍k-tsiu, 

蛇因為無目睭，
tsuâ in-uī bô ba̍k-tsiu, 

毋但行動無方便，
m̄-nā hîng-tōng bô hong-piān, 

猶閣定定予螿蜍、水雞欺負。
iáu koh tiānn-tiānn hōo tsiunn-tsî, tsuí-ke khi-hū. 

Tsih-tsuh的水雞，
Tsih-tsuh ê tsuí-ke, 

不時放尿踮蛇的身軀，
put-sî pàng-jiō tiàm tsuâ ê sin-khu, 

凌治甲蛇規身軀袂爽快。
lîng-tī kah tsuâ kui-sin-khu bē sóng-khuài. 

有一日早起，
Ū tsi̍t ji̍t tsá-khí, 

蛇雄雄想著一个辦法，
tsuâ hiông-hiông sīunn-tio̍h tsi̍t ê pān-huat, 

伊共杜蚓講：「杜蚓老大的，假使你兩蕊目睭借我一工，
i kā tōo-kún kóng: “Tōo-kún láu-tuā--ê, ká-sú lí nn̄g luí ba̍k-tsiu tsioh guá tsi̍t kang, 

予我看一工遮爾媠的世界毋知有偌好咧！
hōo guá khuànn tsi̍t kang tsiah-nī suí ê sè-kài m̄ tsai ū guā hó --leh! 

猶閣我嘛想欲予遐的使人討厭的水雞，
Iáu-koh guá mā siūnn-beh hōo hia-ê sú lâng thó-ià ê tsuí-ke, 

以後毋敢閣創治我。」
í-āu m̄ kánn koh tshòng-tī --guá.” 

無目睭的蛇共頭伸懸懸，
Bô ba̍k-tsiu ê tsuâ kā thâu tshun kuân-kuân, 

按呢數想講。
án-ne siàu-siūnn kóng. 

杜蚓共蛇看一下，
Tōo-kún kā tsuâ khuànn --tsi̍t-ē, 

開喙講：「好！毋過我干焦借你一工，
khui-tshuì kóng: “Hó! M̄-koh guá kan-na tsioh lí tsi̍t kang, 

到日頭落山的時陣，
kàu ji̍t-thâu lo̍h-suann ê sî-tsūn, 

目睭就愛還我。」
ba̍k-tsiu tō ài hîng --guá.”




蛇講日頭落山以前，
Tsuâ kóng ji̍t-thâu lo̍h-suann í-tsîng, 

伊一定會將目睭送轉來。
i it-tīng ē tsiong ba̍k-tsiu sàng --tńg-lâi. 

軟心的杜蚓忍疼將兩蕊目睭挖出來，
Nńg-sim ê tōo-kún jím thiànn tsiong nn̄g luí ba̍k-tsiu óo --tshut-lâi, 

鬥踮蛇頭的兩个窟仔。
tàu tiàm tsuâ-thâu ê nn̄g ê khut-á. 

講起來真奇怪，
Kóng --khí-lâi tsin kî-kuài, 

蛇隨時感覺目睭金金，
tsuâ suî-sî kám-kak ba̍k-tsiu kim-kim, 

看會著面頭前的物件，
khuànn ē tio̍h bīn-thâu-tsîng ê mi̍h-kiānn, 

伊歡喜甲跳起來，
i huann-hí kah thiàu --khí-lâi, 

雖然杜蚓猶佇伊的後壁咧哼疼，
sui-jiân tōo-kún iáu tī i ê āu-piah teh hainn thiànn, 

但是蛇已經暢甲無聽著矣，
tān-sī tsuâ í-king thiòng kah bô thiann--tio̍h --ah, 

同時也袂記得看遮爾仔媠的世界咧！
tông-sî iā bē-kì-tit khuànn tsiah-nī-á suí ê sè-kài --leh! 

伊總是想：去揣水雞算數！
I tsóng--sī siūnn: Khì tshuē tsuí-ke sǹg-siàu!




就按呢蛇用共杜蚓借來的目睭，
Tsīu-án-ne tsuâ iōng kā tōo-kún tsioh --lâi ê ba̍k-tsiu, 

四界去揣水雞算數，
sì-kè khì tshuē tsuí-ke sǹg-siàu, 

起先蛇拄咬著水雞的跤腿，
khí-sing tsuâ tú kā-tio̍h tsuí-ke ê kha-thuí, 

愛水雞求伊諒情，
ài tsuí-ke kiû i liōng-tsîng, 

後來伊感覺水雞的肉誠甜，
āu--lâi i kám-kak tsuí-ke ê bah tsiânn tinn, 

就一喙將水雞吞落去腹肚。
tō tsi̍t tshuì tsiong tsuí-ke thun lo̍h-khì pak-tóo. 

規日咧，
Kui ji̍t --leh, 

蛇食二、三十隻大細隻的水雞，
tsuâ tsia̍h jī, sann-tsa̍p tsiah tuā-sè tsiah ê tsuí-ke, 

伊從來都毋捌食甲遮豐沛。
i tsiông-lâi to m̄ bat tsia̍h kah tsiah phong-phài.




日頭欲落山啦，
Ji̍t-thâu beh lo̍h-suann --lah, 

蛇想著應該將目睭還予杜蚓的時陣到啦，
tsuâ siūnn-tio̍h ing-kai tsiong ba̍k-tsiu hîng hōo tōo-kún ê sî-tsūn kàu --lah, 

但是伊閣自私咧想：有目睭實在誠好，
tān-sī i koh tsū-su teh siūnn: Ū ba̍k-tsiu si̍t-tsāi tsiânn hó, 

我無愛閣再過彼種無目睭，
guá bô-ài koh-tsài kuè hit tsióng bô ba̍k-tsiu, 

烏天暗地的日子，可憐的杜蚓，
oo-thinn-àm-tē ê ji̍t-tsí, khó-liân ê tōo-kún, 

我袂當顧著你囉！
guá bē-tàng kòo tio̍h lí --looh! 

就按呢忘恩背義的蛇，
Tsīu-án-ne bōng un puē gī ê tsuâ, 

將杜蚓的目睭占做家己的，
tsiong tōo-kún ê ba̍k-tsiu tsiàm tsò ka-kī ê, 

毋還杜蚓。
m̄ hîng tōo-kún. 

對彼日了後，
Uì hit ji̍t liáu-āu, 

每工日頭落山的時陣，
muí kang ji̍t-thâu lo̍h-suann ê sî-tsūn, 

杜蚓就會哭：目睭還我！目睭還我！
tōo-kún tō ē khàu: Ba̍k-tsiu hîng --guá! Ba̍k-tsiu hîng --guá! 

一日過一日，一年過一年，
Tsi̍t ji̍t kuè tsi̍t ji̍t, tsi̍t nî kuè tsi̍t nî, 

蛇已經袂記得還目睭的代誌，
tsuâ í-king bē-kì-tit hîng ba̍k-tsiu ê tāi-tsì, 

可憐的杜蚓逐日暗頭仔就咧哭：目睭還我！目睭還我！
khó-liân ê tōo-kún ta̍k ji̍t àm-thâu-á tō teh khàu: Ba̍k-tsiu hîng --guá! Ba̍k-tsiu hîng --guá!




杜蚓無目睭，
Tōo-kún bô ba̍k-tsiu, 

看袂著物件，
khuànn bē tio̍h mi̍h-kiānn, 

無法度，
bô huat-tōo, 

只好鑽入去塗底生活，
tsí-hó tsǹg ji̍p-khì thôo té sing-ua̍h, 

塗底的烏暗世界，
thôo té ê oo-àm sè-kài, 

是毋免目睭的，
sī m̄ bián ba̍k-tsiu --ê, 

毋過逐日暗頭仔，
m̄-koh ta̍k ji̍t àm-thâu-á, 

伊猶是會懷念伊的兩蕊珍貴的目睭。
i iáu sī ē huâi-liām i ê nn̄g luí tin-kuì ê ba̍k-tsiu. 

所以咱這馬逐日暗頭仔的時陣，
Sóo-í lán tsit-má ta̍k ji̍t àm-thâu-á ê sî-tsūn, 

猶會聽著杜蚓的哭聲。
iáu ē thiann-tio̍h tōo-kún ê khàu-siann.




雖然杜蚓失去目睭，
Sui-jiân tōo-kún sit-khì ba̍k-tsiu, 

土地公煞加予伊一條命，
thóo-tī-kong suah ke hōo i tsi̍t tiâu miā, 

假使咱佇田裡作穡，
ká-sú lán tī tshân--lí tsoh-sit, 

無拄好將杜蚓切斷，
bô tú-hó tsiong tōo-kún tshiat tn̄g, 

切斷的兩節杜蚓，
tshiat tn̄g ê nn̄g tsat tōo-kún, 

毋但袂死，
m̄-nā bē sí, 

無偌久猶會生出兩尾新杜蚓來，
bô-guā-kú iáu ē senn-tshut nn̄g bué sin tōo-kún lâi, 

這是好心的杜蚓，
tse sī hó-sim ê tōo-kún, 

家己也想袂到的。
ka-kī iā siūnn bē kàu --ê.




請問：杜蚓的哭聲怎樣？你有聽過無？
Tshiánn-mn̄g: Tōo-kún ê khàu-siann tsuánn-iūnn? Lí ū thiann--kuè --bô?




第二課 人我叫阿君
Tē-jī khò Lâng guá kiò A-kun




人我叫阿君
Lâng guá kiò A-kun




愛哭閣愛滾
Ài-khàu koh ài kún




攑一支大棍
Gia̍h tsi̍t ki tuā-kùn




提一支肉骨
The̍h tsi̍t ki bah-kut




身穿紅花裙
Sin tshīng âng hue kûn




那行那咧滾
Ná kiânn ná teh kún




這條路上近
Tsit tiâu lōo siōng kīn 




啥知遮爾滑
Siánn tsai tsiah-nī ku̍t 




跋一倒
Pua̍h tsi̍t tó




真鬱卒
Tsin ut-tsut 




跋一倒
Pua̍h tsi̍t tó




有夠歹運
Ū-kàu pháinn-ūn




君滾棍骨 裙滾近滑
Kun kún kùn kut kûn kún kīn ku̍t 




君滾棍骨 裙滾近滑
Kun kún kùn kut kûn kún kīn ku̍t




第三課 三年著賊偷，毋值一年火交落
Tē-sann khò Sann nî tio̍h-tsha̍t-thau, m̄-ta̍t tsi̍t nî hué ka-la̍uh




狡怪的阿杰仔：
Káu-kuài ê A-kia̍t-á:




上課鐘聲已經霆，
Siōng-khò tsing siann í-king tân, 

學生挨挨陣陣peh 上大樓，
ha̍k-sing e-e-tīn-tīn peh tsiūnn tuā-lâu, 

突然間傳來一陣honn-honn叫的水螺聲，
tu̍t-jiân-kan thuân lâi tsi̍t tsūn honn-honn-kiò ê tsuí-lê siann, 

一直吼袂煞，
it-ti̍t háu bē suah, 

閣有緊急的播音聲：
koh ū kín-kip ê pòo-im siann:




「緊急狀態！緊急狀態！有火災！有火災！」
“Kín-kip tsōng-thài! Kín-kip tsōng-thài! Ū hué-tsai! Ū hué-tsai!” 




「緊急狀態！緊急狀態！有火災！有火災！」
“Kín-kip tsōng-thài! Kín-kip tsōng-thài! Ū hué-tsai! Ū hué-tsai!” 




一陣囡仔愣愣貓貓看，
Tsi̍t tīn gín-á gāng-gāng niau-niau khuànn, 

到底是發生啥物代誌？
tàu-té sī huat-sing siánn-mih tāi-tsì?




「老師！發生啥代誌，哪會按呢生？」
“Lāu-su! Huat-sing siánn tāi-tsì, ná ē án-ne-senn?”




「莫緊張！老師來看覓！」
“Mài kín-tiunn! Lāu-su lâi khuànn-māi!”




斡出教室門口看覓，
Uat tshut kàu-sik mn̂g-kháu khuànn-māi, 

原來大樓的火災緊急警報器已經起動，
guân-lâi tuā-lâu ê hué-tsai kín-kip kíng-pò-khì í-king khí-tōng, 

斟酌看詳細，
tsim-tsiok khuànn siông-sè, 

啊無啥原因？
ah bô siánn guân-in? 

經過調查才知是學生阿杰仔狡怪去共人揤開關，
King-kuè tiâu-tsa tsiah tsai sī ha̍k-sing A-kia̍t-á káu-kuài khì kā lâng tshi̍h khai-kuan, 

害逐家懷疑是啥代誌？
hāi ta̍k-ke huâi-gî sī siánn tāi-tsì?




今無要緊，
Tann bô iàu-kín, 

好佳哉無代誌，
hó-ka-tsài bô tāi-tsì, 

若是真正發生火災，
nā sī tsin-tsiànn huat-sing hué-tsai, 

逐家著細膩火災無情，
ta̍k-ke tio̍h sè-jī hué-tsai bô-tsîng, 

燒起來毋是咧滾笑，
sio --khí-lâi m̄ sī teh kún-tshiò, 

樓仔厝燒壞，
lâu-á-tshù sio huāi, 

錢銀財寶斷半屑，
tsînn-gîn tsâi-pó tn̄g puànn sut, 

財產去了了，
tsâi-sán khì liáu-liáu, 

無厝通蹛，
bô tshù thang tuà, 

偌悽慘你敢知？
guā tshi-tshám lí kám tsai? 




「老師！火燒厝真驚人乎？」
“Lāu-su! Hué-sio-tshù tsin kiann--lâng --honnh?”




「是啊！火燭小心，小心火燭，
“Sī --ah! Hué-tsik sió-sim, sió-sim hué-tsik, 

囡仔人著毋通烏白耍火，
gín-á-lâng tio̍h m̄-thang oo-pe̍h sńg hué, 

「三年著賊偷，毋值一年火交落」，
“Sann nî tio̍h-tsha̍t-thau, m̄-ta̍t tsi̍t nî hué ka-la̍uh”, 

火燒厝的損失，
hué-sio-tshù ê sún-sit, 

比著賊偷予賊仔偷提去的猶較嚴重，
pí tio̍h-tsha̍t-thau hōo tsha̍t-á thau the̍h--khì --ê iáu khah giâm-tiōng, 

好佳哉毋是真正火燒厝，
hó-ka-tsài m̄ sī tsin-tsiànn hué-sio-tshù, 

若無著慘矣，
nā bô tio̍h tshám --ah, 

毋過阿杰仔按呢作孽烏白揤開關，
m̄-koh A-kia̍t-á án-ne tsok-gia̍t oo-pe̍h tshi̍h khai-kuan, 

嘛是不應該，
mā sī put ing-kai, 

若是去予消防警察聽著，
nā sī khì hōo siau-hông kíng-tshat thiann--tio̍h, 

起動消防隊員來救火，
khí-tōng siau-hông tuī-uân lâi kiù-hué, 

代誌就大條矣，
tāi-tsì tō tuā-tiâu --ah, 

阿杰仔！你知影毋著無？
A-kia̍t-á! Lí tsai-iánn m̄-tio̍h --bô? 

去後壁罰徛，
Khì āu-piah hua̍t-khiā, 

家己想看覓。」
ka-kī siūnn khuànn-māi.”




第四課 阿嘉想欲做阿公
Tē-sì khò A-ka siūnn-beh tsò a-kong




東 東 東，阿嘉想欲做阿公
Tong tong tong, A-ka siūnn-beh tsò a-kong 




黨 黨 黨，請你毋通烏白講
Tóng tóng tóng, tshiánn lí m̄-thang oo-pe̍h kóng




棟 棟 棟，若無我就共你摃
Tòng tòng tòng, nā-bô guá tō kā lí kòng 




督 督 督，閣講你就予雞啄
Tok tok tok, koh kóng lí tō hōo ke tok




東黨棟督 東黨棟督
Tong tóng tòng tok tong tóng tòng tok




同 同 同，你講的話#『我不懂』#
Tông tông tông, lí kóng ê uē #『我不懂』#




黨 黨 黨，阿扁仔已經做總統
Tóng tóng tóng, A-pínn--á í-king tsò tsóng-thóng




洞 洞 洞，臺灣一定有希望
Tōng tōng tōng, Tâi-uân it-tīng ū hi-bōng 




毒 毒 毒，自由民主上快樂
To̍k to̍k to̍k, tsū-iû bîn-tsú siōng khuài-lo̍k




東黨棟督 同黨洞毒
Tong tóng tòng tok tông tóng tōng to̍k




東黨棟督 同黨洞毒
Tong tóng tòng tok tông tóng tōng to̍k




自由民主上快樂
Tsū-îu bîn-tsú siōng khuài-lo̍k




第五課 阿爸的鹿角薰吹
Tē-gōo khò A-pah ê lo̍k-kak hun-tshue




阿爸有一支鹿角做的薰吹。
A-pah ū tsi̍t ki lo̍k-kak tsò ê hun-tshue.




彼是阿兄蹛佇阿里山咧做集柴工仔的時陣，
He sī a-hiann tuà tī A-lí-san teh tsò tsi̍p-tshâ kang-á ê sî-tsūn, 

對山內抾著一支鹿仔落落來的角所做的薰吹。
uì suann-lāi khioh-tio̍h tsi̍t ki lo̍k-á lak --lo̍h-lâi ê kak sóo tsò ê hun-tshue.




阿爸足愛彼支薰吹，
A-pah tsiok ài hit ki hun-tshue, 

不時嘛紮牢牢，
put-sî mā tsah tiâu-tiâu, 

一來會當噗薰，
it --lâi ē-tàng pok-hun, 

真好攑，
tsin hó gia̍h, 

閣真好噗；
koh tsin hó pok; 

二來嘛會當共別人展講：「這是阮後生對阿里山攑轉來的！」
jī --lâi mā ē-tàng kā pa̍t-lâng tián kóng: “Tse sī guán hāu-senn uì A-lí-san gia̍h --tńg-lâi --ê!” 




這時我徛佇邊仔聽著，
Tsit sî guá khiā tī pinn--á thiann--tio̍h, 

我就知影，
guá tō tsai-iánn, 

阿爸又閣咧展in囝真正有孝矣！
a-pah iū-koh teh tián in kiánn tsin-tsiànn íu-hàu --ah! 

「鹿角薰吹呢！鹿仔角做的，恁敢有？」
“Lo̍k-kak hun-tshue --neh! Lo̍k-á-kak tsò --ê, lín kám ū?”




攏已經過三十外冬矣，
Lóng í-king kuè sann-tsa̍p guā tang --ah, 

毋過到今，
m̄-koh kàu-tann, 

每一擺若看著鹿仔的角，
muí tsi̍t pái nā khuànn-tio̍h lo̍k-á ê kak, 

就會去想著阿爸攑的彼支薰吹。
tō ē khì siūnn-tio̍h a-pah gia̍h--ê hit ki hun-tshue.




會記得有一工，
Ē-kì-tit ū tsi̍t kang, 

大概是下晡三、四點仔的款，
tāi-khài sī ē-poo sann, sì-tiám-á ê khuán, 

阿爸欲噗薰，
a-pah beh pok-hun, 

揣無伊的薰吹，
tshuē bô i ê hun-tshue, 

到底拍毋見對佗位去呢？
tàu-té phah-m̄-kìnn uì tó-uī khì --neh? 

厝內底四界揣透透，
Tshù lāi-té sì-kè tshuē-thàu-thàu, 

攏揣無。
lóng tshuē bô.




「彼就奇囉？敢會囥踮牛肚福仔in兜？」
“He tō kî --looh? Kám ē khǹg tiàm gû-tōo Hok-á in tau?”




「Jih的！你去福仔in遐揣看覓咧！看有囥踮in桌頂無！」
“Jih--ê! Lí khì Hok-á in hia tshuē khuànn-māi --leh! Khuànn ū khǹg tiàm in toh-tíng --bô!” 

我隨時兩步當做一步走，
Guá suî-sî nn̄g pōo tòng-tsò tsi̍t pōo tsáu, 

一目𥍉，
tsi̍t-ba̍k-nih, 

走到福仔in兜：
tsáu kàu Hok-á In tau:




「阮阿爸的薰吹有囥佇遮無？」
“Guán a-pah ê hun-tshue ū khǹg tī tsia --bô?”




「揣看覓咧！振仔叔公拄才有來過，無的確囥佇灶頭遐！」
“Tshuē khuànn-māi --leh! Tsín-á tsik-kong tú-tsiah ū lâi --kuè, bô-tik-khak khǹg tī tsàu-thâu hia!”




「無咧！」
“Bô --leh!”




「啊若無，閣揣看有佇人客間仔遐無？」 
“Ah nā-bô, koh tshuē khuànn ū tī lâng-kheh-king-á hia --bô?”




「嘛無！」
“Mā bô!”




「按呢，我就毋知矣！」
“Án-ne, guá tō m̄ tsai --ah!”




揣甲規身軀汗，攏揣無。只好走轉去：
Tshuē kah kui-sin-khu kuānn, lóng tshuē bô. Tsí-hó tsáu --tńg-khì:




「阿爸！揣無啦！」
“A-pah! Tshuē bô --lah!”




「遐爾飯桶，
“Hiah-nī pn̄g-tháng, 

干焦一支薰吹都揣無？
kan-na tsi̍t ki hun-tshue to tshuē bô? 

閣去落肚西仔in店仔揣看有無！
Koh khì Làu-tōo sai-á in tiàm-á tshuē khuànn ū --bô! 

我頭拄仔有去遐坐一時仔，
Guá thâu-tú-á ū khì hia tsē tsi̍t-sî-á, 

無定著落佇遐！」
bô tiānn-tio̍h lak tī hia!”




閣揣規半晡，
Koh tshuē kui-puànn-poo, 

猶是揣無，
iáu sī tshuē bô, 

驚人罵，
kiann lâng mā, 

走並緊的！
tsáu phīng kín --ê! 

大粒汗細粒汗一直流，
Tuā lia̍p kuānn sè lia̍p kuānn it-ti̍t lâu, 

拚勢走轉去阿爸的面頭前：
piànn-sè tsáu tńg-khì a-pah ê bīn-thâu-tsîng:




「阿爸！嘛是揣無！」
“A-pah! Mā sī tshuē bô!”




「彼，彼就奇囉！」 
“He , he tō kî --looh!” 

阿爸一爿急，
A-pah tsi̍t pîng kip, 

一爿用手kho̍k-kho̍k比，
tsi̍t pîng iōng tshíu kho̍k-kho̍k pí, 

「哪會揣無？哪會揣無？」
“Ná ē tshuē bô? Ná ē tshuē bô?”




叔伯兄哥爐的目睭金：「阿叔！你手裡攑的彼支是啥？」
Tsik-peh hiann-ko Lôo--ê ba̍k-tsiu kim: “A-tsik! Lí tshiú--lí gia̍h--ê hit ki sī siánn?” 

「哎! 諾！攑踮手裡講揣規晡啦！」
“Aih! Hioh! Gia̍h tiàm tshiú--lí kóng tshuē kui-poo --lah!”




這時陣，
Tsit-sî-tsūn, 

逐家攏笑甲吱吱叫！
ta̍k-ke lóng tshiò kah ki-ki kiò! 

阿爸嘛一面笑，
A-pah mā tsi̍t-bīn tshiò, 

一面點番仔火，
tsi̍t-bīn tiám huan-á-hué, 

大大喙欶一下，
tuā-tuā tshuì suh --tsi̍t-ē, 

煙對鼻空霧出來！
ian uì phīnn-khang bū --tshut-lâi! 

真正爽快。
Tsin-tsiànn sóng-khuài.




彼時，
Hit-sî, 

我的心內，
guá ê sim-lāi, 

嘛感覺誠歡喜，
mā kám-kak tsiânn huann-hí, 

頭拄仔遐的艱苦佮跤痠，
thâu-tú-á hia-ê kan-khóo kah kha sng, 

就按呢袂記得矣！
tsiū-án-ne bē-kì-tit --ah!




第六課 山頂一間尼姑庵
Tē-la̍k khò Suann-tíng tsi̍t king nî-koo-am




庵 庵 庵 山頂一間尼姑庵
Am am am suann-tíng tsi̍t king nî-koo-am




泔 泔 泔 早頓包仔配燒泔 
Ám ám ám tsá-tǹg pau-á phuè sio ám




暗 暗 暗 暝時無火有較暗
Àm àm àm mê-sî bô hué ū khah àm




涵 涵 涵 壁堵予風吹一涵
Hâm hâm hâm piah-tóo hōo hong tshue tsi̍t hâm




泔 泔 泔只有冷糜無燒泔
Ám ám ám tsí-ū líng muê bô sio ám




餡 餡 餡 包仔嘛無包豆餡 
Ānn ānn ānn pau-á mā bô pau tāu-ānn




壓 壓 壓 風颱欲來低氣壓
Ap ap ap hong-thai beh lâi kē-khì-ap




盒 盒 盒 準備焦糧十外盒
A̍p a̍p a̍p tsún-pī ta-niû tsa̍p guā a̍p




庵泔暗壓  涵泔餡盒
Am ám àm ap hâm ám ānn a̍p




庵泔暗壓  涵泔餡盒
Am ám àm ap hâm ám ānn a̍p




第七課 爸母疼囝長流水，囝孝爸母樹尾風
Tē-tshit khò Pē-bú thiànn kiánn tn̂g lâu-tsuí, kiánn hàu pē-bú tshiū-bué hong




「爸母疼囝長流水」，
“Pē-bú thiànn kiánn tn̂g lâu-tsuí”,




十月懷胎才出世，
tsa̍p-gue̍h huâi-thai tsiah tshut-sì,




搦屎搦尿晟你大，
la̍k-sái-la̍k-jiō tshiânn lí tuā,




牛奶粉、醫藥費，
gû-ling-hún, i-io̍h-huì,




硩甲阿爸袂喘氣，
teh kah a-pah bē tshuán-khuì,




暝日抱囝金金看，
mê-ji̍t phō kiánn kim-kim-khuànn,




驚你熱、驚你寒，
kiann lí jua̍h, kiann lí kuânn,




六歲入學向到讀大學，
la̍k huè ji̍p-o̍h ǹg kàu tha̍k tāi-ha̍k,




日時共你補：
ji̍t--sî kā lí póo:




補欲𠢕讀冊，
póo beh gâu tha̍k-tsheh,




暝時共你補：
mê--sî kā lí póo:




你哪會瘦甲骨包皮！
lí ná ē sán kah kut-pau-phuê!




望啊望，等啊等，
Bāng --ah bāng, tán --ah tán,




等到有一工，
tán kàu ū tsi̍t kang,




你嘛結婚做大人，
lí mā kiat-hun tsò tuā-lâng,




阮的擔頭無遐重，
guán ê tànn-thâu bô hiah tāng,




想欲向，
siūnn-beh ǹg,




向欲序細來有孝。
ǹg beh sī-sè lâi iú-hàu.




結果煞來
Kiat-kó suah lâi




「囝孝爸母樹尾風」：
“Kiánn hàu pē-bú tshiū-bué hong”:




人晟我，
lâng tshiânn --guá,




我嘛愛晟人，
guá mā ài tshiânn --lâng,




囝猶細漢著愛顧，
kiánn iáu sè-hàn tio̍h-ài kòo,




阿爸阿母請忍耐，
a-pah a-bú tshiánn jím-nāi, 




等較閒工才轉去，
tán khah îng-kang tsiah tńg--khì,




囝是我的、孫是你的，
kiánn sī guá ê, sun sī lí ê,




公家來疼敢毋是？
kong-ke lâi thiànn kám m̄ sī?




阮囝交代的是聖旨，
Guán kiánn kau-tài--ê sī sìng-tsí,




爸母的話慢且是，
pē-bú ê uē bān-tshiánn-sī,




老的拚輸細的，
Lāu--ê piànn su sè--ê,




阿公拚輸恁老爸，
a-kong piànn su lín lāu-pē,




真正是「囝孝爸母樹尾風」。
Tsin-tsiànn sī “Kiánn hàu pē-bú tshiū-bué hong.”




第八課 塗跤一隻龜
Tē-peh khò Thôo-kha tsi̍t tsiah ku




龜 龜 龜 塗跤一隻龜
Ku ku ku thôo-kha tsi̍t tsiah ku




久 久 久 行路行傷久
Kú kú kú kiânn-lōo kiânn siunn kú




句 句 句 恬恬無半句
Kù kù kù tiām-tiām bô puànn kù




Kuh kuh kuh 斑鴿 kuh-kuh-kuh
Kuh kuh kuh pan-kah kuh-kuh-kuh




Kû kû kû是牛毋是kû 
Kû kû kû sī gû m̄ sī kû




久 久 久 毋通吼傷久
Kú kú kú m̄-thang háu siunn kú




舊 舊 舊 來去揣阿舅
Kū kū kū lâi-khì tshuē a-kū




ku̍h ku̍h ku̍h ku̍h-ku̍h-ku̍h
ku̍h ku̍h ku̍h ku̍h-ku̍h-ku̍h




Ku kú kù kuh  kû kú kū ku̍h
Ku kú kù kuh  kû kú kū ku̍h




第九課 掠鰗鰡
Tē-káu khò Lia̍h hôo-liu




禮拜日，
Lé-pài-ji̍t, 

青商會佇阮庄內社區舉辦「假日親子活動」，
tshing-siong-huē tī guán tsng-lāi siā-khu kí-pān “Kà-ji̍t tshin-tsú ua̍h-tāng”, 

節目非常精彩，
tsiat-bo̍k hui-siông tsing-tshái, 

有放風吹、拍干樂、兩人三跤走標佮掠鰗鰡，
ū pàng-hong-tshue, phah kan-lo̍k, nn̄g-lâng-sann-kha tsáu-pio kah lia̍h hôo-liu, 

嘛有真濟看的食的齣頭，
mā ū tsin tsē khuànn--ê tsia̍h--ê tshut-thâu, 

據在人食，
kì-tsāi lâng tsia̍h, 

據在人耍，
kì-tsāi lâng sńg, 

鬧熱滾滾。
lāu-jia̍t kún-kún.




彼日我上佮意的遊戲就是掠鰗鰡，
Hit ji̍t guá siōng kah-ì ê iû-hì tō sī lia̍h hôo-liu, 

一大桶的鰗鰡，
tsi̍t tuā tháng ê hôo-liu, 

倒踮小型的塑膠游泳池內，
tó tiàm sió-hîng ê sok-ka iû-íng-tî lāi, 

規定囡仔才會使落去掠鰗鰡，
kui-tīng gín-á tsiah ē-sái lo̍h-khì lia̍h hôo-liu, 

大人干焦會使佇邊仔提塑膠袋仔聽候貯鰗鰡，
tuā-lâng kan-na ē-sái tī pinn--á the̍h sok-ka-tē-á thìng-hāu té hôo-liu, 

據在囡仔掠，
kì-tsāi gín-á lia̍h, 

掠著的人的，
lia̍h-tio̍h ê lâng ê, 

耍一擺，
sńg tsi̍t pái, 

規定五分鐘。
kui-tīng gōo hun-tsing.




號令一開始，
Hō-līng tsi̍t-khai-sí, 

阮就開始掠，
guán tō khai-sí lia̍h, 

鰗鰡滑溜siù，
hôo-liu ku̍t-liu-sìu, 

誠𠢕旋，
tsiânn gâu suan, 

真歹掠，
tsin pháinn lia̍h, 

掠著就閣予伊溜旋去，
lia̍h-tio̍h tō koh hōo i liu suan khì, 

仙掠就掠袂著，
sian lia̍h tō lia̍h bē tio̍h, 

大人踮池仔邊一直喝，
tuā-lâng tiàm tî-á pinn it-ti̍t huah, 

囡仔佇魚池仔內一直緊張，
gín-á tī hî-tî-á lāi it-ti̍t kín-tiunn, 

兩支手硞硞捎，
nn̄g ki tshíu kho̍k-kho̍k sa, 

認真掠，
jīn-tsin lia̍h, 

掠甲吱吱叫，
lia̍h kah ki-ki-kiò, 

足鬧熱。
tsiok lāu-jia̍t. 

有的人耍甲跋跋倒，
Ū ê lâng sńg kah pua̍h-pua̍h-tó, 

我的衫仔褲嘛澹了了，
guá ê sann-á-khòo mā tâm liáu-liáu, 

五分鐘到矣，
gōo hun-tsing kàu --ah, 

攏總掠三尾，
lóng-tsóng lia̍h sann bué, 

有的掠無半尾，
ū--ê lia̍h bô puànn bué, 

逐家攏耍甲真歡喜。
ta̍k-ke lóng sńg kah tsin huann-hí.




耍了換別人，欲閣耍的人就愛閣去登記，阿爸講：
Sńg liáu uānn pa̍t-lâng, beh koh sńg ê lâng tō ài koh khì ting-kì, a-pah kóng:




這馬你知影矣乎，
Tsit-má lí tsai-iánn --ah --honnh, 

為啥物叫做鰗鰡撈起來就閣予伊溜去，
uī siánn-mi̍h kiò-tsò hôo-liu hôo --khí-lâi tō koh hōo i liu --khì, 

真有意思乎！
tsin ū ì-sù --honnh! 

敢欲閣耍一擺？
Kám beh koh sńg tsi̍t pái?




「欲囉！」阮閣耍一擺，
“Beh --looh!” Guán koh sńg tsi̍t pái, 

就去放風吹，
tō khì pàng-hong-tshue, 

耍甲足夠氣才轉去。
sńg kah tsiok kàu-khuì tsiah tńg--khì.

