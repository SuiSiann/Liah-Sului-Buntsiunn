658 16.花小姐

好矣啦，
Hó --ah --lah, 

#一路#！
#一路#! 

查埔囡仔是袂用得凊彩流目屎的！
Ta-poo gín-á sī buē-īng-eh tshìn-tshái lâu ba̍k-sái --ê! 

真是有夠可憐啦！
Tsin sī ū-kàu khó-liân --lah! 

予你親目睭看著死去的經過，
Hōo lí tshin-ba̍k-tsiu khuànn-tio̍h sí--khì ê king-kuè, 

想袂到會變成按呢。
siūnn bē kàu ē piàn-sîng án-ne.

老師會死攏是我佮#二路#害的啦！
Lāu-su ē sí lóng sī guá kah #二路# hāi --ê --lah!

欲哪是按呢咧，
Beh ná sī án-ne --leh, 

毋是按呢！
m̄ sī án-ne! 

活人迎接死亡，
Ua̍h-lâng gîng-tsiap sí-bông, 

是因為壽命已經到矣。
sī in-uī siū-miā í-king kàu --ah. 

可能是因為意外的關係，
Khó-lîng sī in-uī ì-guā ê kuan-hē, 

嘛有可能是因為破病，
mā ū khó-lîng sī in-uī phuà-pīnn, 

這並毋是任何人的責任，
tse pīng m̄ sī jīm-hô lâng ê tsik-jīm, 

這一切攏是天意！
tse it-tshè lóng sī thian-ì!

敢有影？
Kám ū-iánn?

無毋著，
Bô m̄-tio̍h, 

所以毋通閣哭矣！
sóo-í m̄-thang koh khàu --ah! 

其實老師應該向恁會失禮才著！
Kî-si̍t lāu-su ing-kai hiòng lín hē-sit-lé tsiah tio̍h!

我竟然叫你遮細漢的囡仔，
 Guá kìng-liân kiò lí tsiah suè-hàn ê gín-á,

來解決這件代誌，
 lâi kái-kuat tsit kiānn tāi-tsì,

實在真失禮！
 si̍t-tsāi tsin sit-lé!

我一向遮冷靜，
 Guá it-hiòng tsiah líng-tsīng,

結果面對死亡。
kiat-kó bīn-tuì sí-bông.

無要緊啦，
Bô iàu-kín --lah, 

小可代誌我袂佮你計較啦！
sió-khuá tāi-tsì guá bē kah lí kè-kàu --lah!

敢有影？
Kám ū-iánn? 

聽你按呢講，
Thiann lí án-ne kóng,

我就袂遮艱苦矣啦！
 guá tō buē tsiah kan-khóo --ah --lah!

既然按呢，
Kì-liân án-ne,

時間無早矣，
 sî-kan bô tsá --ah,

我佮#二路#欲來轉矣喔！
 guá kah #二路# beh lâi tńg --ah --ooh! 

#二路#，
#二路#, 

行！
kiânn!

啊！
Ah!

小等一下！
Sió-tán --tsi̍t-ē!

恁欲將我擲咧這个所在，
Lín beh tsiong guá tàn leh tsit ê sóo-tsāi,

越頭就做你轉去喔！
ua̍t-thâu tō tsuè lí tńg--khì --ooh!

啊，著乎！
Ah, tio̍h --honnh!

你毋免煩惱啦！
Lí m̄-bián huân-ló --lah! 

我一下到厝，
Guá tsi̍t-ē kàu tshù, 

就會叫阮兜的人緊來處理。
tiō ē kiò gún tau ê lâng kín lâi tshú-lí. 

你應該嘛希望有人替你辦喪禮著無？
Lí ing-kai mā hi-bāng ū lâng thè lí pān song-lé tio̍h --bô?

遮的代誌阮攏會替你辦予好勢啦！
Tsia-ê tāi-tsì gún lóng ē thè lí pān hōo hó-sè --lah!

辦喪禮毋是重點啦！
Pān song-lé m̄ sī tiōng-tiám --lah! 

我是講若是有人入來，
Guá sī kóng nā-sī ū lâng ji̍p--lâi,

看著我死甲遮歹看。
khuànn-tio̍h guá sí kah tsiah pháinn-khuànn.

若按呢，
Nā án-ne,

依我的身份，
i guá ê sin-hūn, 

我這馬這个形，
guá tsit-má tsit ê hîng, 

予人看著，我無愛、我無愛死甲遮歹看，
hōo lâng khuànn-tio̍h, guá bô ài, Guá bô ài sí kah tsiah pháinn-khuànn,

予人看著啦！
hōo lâng khuànn--tio̍h --lah!

就是因為#蛋蛋#走出來，
Tiō sī in-uī #蛋蛋# tsáu --tshut-lâi, 

所以感覺真見笑是無？
sóo-í kám-kak tsin kiàn-siàu sī --bô?

你講的無毋著，毋但是按呢，
Lí kóng--ê bô m̄-tio̍h, m̄-nā sī án-ne, 

你看！
lí khuànn! 

我的胸坎裼裼，
Guá ê hing-khám theh-theh, 

袂輸敢若攏無穿衫仝款，
buē-su kánn-ná lóng bô tshīng sann kāng-khuán, 

你看嘛應該知影，
lí khuànn mā ing-kai tsai-iánn, 

根本就毋免我加講啊！
kun-pún tō m̄-bián guá ke kóng --ah! 

我、我竟然死甲遮歹看。
Guá, guá kìng-liân sí kah tsiah pháinn-khuànn.

敢會？
Kám ē? 

啊我是感覺比平常時仔的你加較好看呢！
Ah guá sī kám-kak pí pîng-siông-sî-á ê lí ke khah hó-khuànn --neh! 

有一種親切的感覺啦！
Ū tsi̍t tsióng tshin-tshiat ê kám-kak --lah! 

你平常時仔若會當按呢乎，
Lí pîng-siông-sî-á nā ē-tàng án-ne --honnh, 

逐家就袂遐爾驚你矣。
ta̍k-ke tō bē hiah-nī kiann --lí --ah.

你感覺按怎，
Lí kám-kak án-nuá, 

彼攏無重要啦！
he lóng bô tiōng-iàu --lah! 

我這世人做人攏規規矩矩，
Guá tsit-sì-lâng tsò-lâng lóng kui-kui-kí-kí, 

食甲七十幾歲矣，
tsia̍h kah tshit-tsa̍p kuí hè --ah, 

結果，
kiat-kó, 

到最後是死甲遮歹看，
kàu tsuè-āu sī sí kah tsiah pháinn-khuànn, 

袂用得，
buē-īng-eh, 

就算講是欲死，
tō sǹg kóng sī beh sí, 

我嘛愛死甲足有尊嚴的。
guá mā ài sí kah tsiok ū tsun-giâm --ê. 

我是一个老師，
Guá sī tsi̍t ê lāu-su, 

就算講我死去矣，
tō sǹg kóng guá sí--khì --ah, 

嘛愛有一个老師的威嚴毋才著！
mā ài ū tsi̍t ê lāu-su ê ui-giâm m̄-tsiah tio̍h!

啊？
Ah? 

嘿嘿，
Heh heh, 

喂，啥物號做威嚴？
eh, siánn-mih hō-tsò ui-giâm? 

是按怎我逐擺攏愛遮衰啦？
Sī án-nuá guá ta̍k pái lóng ài tsiah sue --lah?

緊呢啦！
Kín --neh --lah! 

動作較緊呢！
Tōng-tsok khah kín --neh! 

已經無時間矣啦！
Í-king bô sî-kan --ah --lah! 

緊呢！
Kín --neh! 

緊呢！
Kín --neh! 

將棉被提落來啦！
Tsiong mî-phuē the̍h --lo̍h-lâi --lah!

Mh！
Mh! 

好佳哉有你！
Hó-ka-tsài ū lí! 

我總算是死了足有威嚴的。
Guá tsóng sǹg sī sí liáu tsiok ū ui-giâm --ê. 

我對你實在真歹勢。
Guá tuì lí si̍t-tsāi tsin pháinn-sè, 

我這个做老師的，
guá tsit ê tsò lāu-su --ê, 

竟然無法度面對死亡。
kìng-liân bô-huat-tōo bīn-tuì sí-bông.

小可代誌啦！
Sió-khuá tāi-tsì --lah!

猶毋過，
Iah-m̄-koh, 

這件代誌，
tsit kiānn tāi-tsì, 

我去予紅豆仔麻糍哽死的代誌，
guá khì hōo âng-tāu-á muâ-tsî kénn--sí ê tāi-tsì, 

我希望你會當替我保守這个祕密，
guá hi-bōng lí ē-tàng thè guá pó-siú tsit ê pì-bi̍t, 

千萬毋通講出去！
tshian-bān m̄-thang kóng --tshut-khì!

你放心，
Lí hòng-sim, 

我答應你！
guá tah-ìng --lí!

查埔囝講話愛算話！
Ta-poo-kiánn kóng-uē ài sǹg uē! 

假使講你若將這件代誌講出去，
Ká-sú kóng lí nā tsiong tsit kiānn tāi-tsì kóng --tshut-khì, 

我一定會變做魔神仔，
guá it-tīng ē piàn-tsuè môo-sîn-á, 

每工暗時攏去揣你。
muí kang àm-sî lóng khì tshē --lí.

這敢就是#以身相許#的意思唅？
Tse kám tō sī #以身相許# ê ì-sù --hannh? 

這个時陣應該講恩將仇報才著啦！
Tsit ê sî-tsūn ing-kai kóng un-tsiong-siû-pò tsiah tio̍h --lah!

猶毋過就算我講白賊，
Iah-m̄-koh tiō sǹg guá kóng-pe̍h-tsha̍t,

嘛真緊就會去⿰予人拆破啊！
mā tsin kín tiō ē khì hőng thiah-phuà --ah! 

醫生若看著乎。
I-sing nā khuànn-tio̍h --honnh.

這你就毋免煩惱矣啦！
Tse lí tō m̄-bián huân-ló --ah --lah! 

因為物證麻糍已經去予我提挕捒矣！
In-uī bu̍t-tsìng muâ-tsî í-king khì hōo guá the̍h hìnn-sak --ah! 

所以不管in按怎揣，
Sóo-í put-kuán in án-ná tshē, 

攏揣袂著！
lóng tshē buē tio̍h! 

而且我食甲遮濟歲矣，
Lî-tshiánn guá tsia̍h kah tsiah tsuē hè --ah, 

歸身軀攏是病，
kui sin-khu lóng sī pīnn, 

替我看病的醫生，
thè guá khuànn-pīnn ê i-sing, 

根本是一个赤跤仙。
kun-pún sī tsi̍t ê tshiah-kha-sian. 

人若超過七十歲，
Lâng nā tshiau-kuè tshit-tsa̍p hè, 

就毋免煩惱揣無死去的原因。
tō m̄-bián huân-ló tshē bô sí--khì ê guân-in. 

#一路#，
#一路#, 

你聽予好！
lí thiann hōo hó, 

毋是欲叫你講白賊，
m̄ sī beh kiò lí kóng-pe̍h-tsha̍t, 

你只要恬恬莫講話就好。
lí tsí-iàu tiām-tiām mài kóng-uē tiō hó. 

外國人有一句話叫做#「沉默是金，
Guā-kok-lâng ū tsi̍t kù uē kiò-tsuè #「沉默是金，

雄辯是銀」#。
雄辯是銀」#.

#沉默是金#啊。
#沉默是金# --ah.

意思是講，
Ì-sù sī kóng, 

比一支喙糊瘰瘰的人，
pí tsi̍t ki tshuì hôo-luì-luì ê lâng, 

閣較有價值啦！
koh-khah ū kè-ta̍t --lah! 

我按呢解說你聽有啦乎？
Guá án-ne kái-sueh lí thiann-ū --lah --honnh? 

這喪禮足莊嚴的乎！
Tse song-lé tsiok tsong-giâm --ê --honnh!

就是啊！
Tiō sī --ah!

我聽講伊的薪水乎，
Guá thiann-kóng i ê sin-suí --honnh, 

一直攏有寄付予這間廟仔呢！
it-ti̍t lóng ū kià-hù hōo tsit king biō-á --neh!

就是啊！
Tiō sī --ah! 

聽講伊的財產嘛是喔！
Thiann-kóng i ê tsâi-sán mā sī --ooh!

因為老師伊無囝無兒啊！
In-uī lāu-su i bô kiánn bô jî --ah!

猶毋過這馬的人，
Iah-m̄-koh tsit-má ê lâng,

嘛攏一年來掃一擺墓爾爾啊！
mā lóng tsi̍t nî lâi sàu tsi̍t pái bōng niā-niā --ah! 

逐家攏愈來愈凊彩矣啦！
Ta̍k-ke lóng lú lâi lú tshìn-tshái --ah --lah!

囥佇咧廟裡乎，
Khǹg tī-leh biō--e --honnh, 

一切攏有人咧照顧，
it-tshè lóng ū lâng leh tsiàu-kòo, 

顛倒較放心啊！
tian-tò khah hòng-sim --ah!

伊這个喪禮實在辦甲足奢颺的！
I tsit ê song-lé si̍t-tsāi pān kah tsiok tshia-iānn --ê! 

伊彼張相片看起來，
I hit tiunn siòng-phìnn khuànn --khí-lâi, 

人足嚴肅的呢！
lâng tsiok giâm-siok --ê --neh!

乎，
Honnh, 

伊這个人實在是足規矩的啦！
i tsit ê lâng si̍t-tsāi sī tsiok kui-kú --ê --lah!

唉唷，
Haih-ioh, 

啥物規矩啊，
siánn-mih kui-kú --ah,

你知影無？
lí tsai-iánn --bô? 

逐家去in兜的時陣乎，
Ta̍k-ke khì in tau ê sî-tsūn --honnh, 

伊倒佇棉被頂頭，
i tó tī mî-phē tíng-thâu, 

是倒甲按呢四正四正，
sī tó kah án-ne sì-tsiànn-sì-tsiànn, 

整齊整齊喔。
tsíng-tsuê-tsíng-tsuê --ooh.

呃，
Eh, 

佮伊做人仝款呢！
kah i tsò-lâng kāng-khuán --neh!

敢若是這个糖尿病真嚴重的款喔！
Kánn-ná sī tsit ê thn̂g-liō-pēnn tsin giâm-tiōng ê khuán --ooh!

敢是？
Kám sī? 

我聽講是伊的肝無好啊！
Guá thiann-kóng sī i ê kuann bô hó --ah! 

呃！
Eh! 

是#一路#頭一个發現伊的啊！
Sī #一路# thâu tsi̍t ê huat-hiān i --ê --ah!

著啊！
Tio̍h --ah! 

本來我是叫伊提補習費去予伊啦！
Pún-lâi guá sī kiò i the̍h póo-si̍p-huì khì hōo i --lah! 

想袂到講，
Siūnn bē kàu kóng, 

這馬遐的錢，
tsit-má hia-ê tsînn, 

煞變做是白包，
suah piàn-tsò sī pe̍h-pau, 

啊實在是乎。
ah si̍t-tsāi sī --honnh.

哼！
Hngh!

#一路#啊！
#一路# --ah! 

你去的時陣恁老師敢閣活咧啊？
Lí khì ê sî-tsūn lín lāu-su kám koh ua̍h --eh --ah? 

Mh，
Mh, 

拜託咧，
pài-thok --leh, 

你嘛講一句仔話好無啊唅？
lí mā kóng tsi̍t-kù-á uē hó --bô --ah --hannh?

唉，
Haih, 

你按呢嘛是無路用啦，
lí án-ne mā sī bô-lōo-iōng --lah, 

嘛毋知講到底是為啥物，
mā m̄ tsai kóng tàu-té sī uī siánn-mih, 

這層代誌，
tsit tsàn tāi-tsì, 

伊按怎就毋肯講咧。
i án-tsuánn tō m̄ khíng kóng --leh. 

我是聽人講，
Guá sī thiann lâng kóng, 

可能是受著刺激，
khó-lîng sī siū-tio̍h tshì-kik, 

打擊傷大的款啦！
tá-kik siunn tuā ê khuán --lah!

哎啊，
Aih-iah, 

我哪毋知影講乎，
guá ná m̄ tsai-iánn kóng --honnh, 

這个囡仔伊的神經遮爾仔脆弱啊！
tsit ê gín-á i ê sîn-king tsiah-nī-á tshuì-lio̍k --ah!

#一路#啊！
#一路# --ah!

唅，
Hannh, 

誠實的喔？
tsiânn-si̍t --ê --ooh?

唅，
Hannh, 

啥物代誌啊？
siánn-mih tāi-tsì --ah?

我聽講乎#壯太#這馬彼个新的教算盤的老師，
Guá thiann-kóng --honnh #Tsòng-thài# tsit-má hit ê sin ê kà sǹg-puânn ê lāu-su, 

人足好的喔！
lâng tsiok hó --ê --ooh!

逐家欲轉去的時陣閣會分糖仔喔！
Ta̍k-ke beh tńg--khì ê sî-tsūn koh ē pun thn̂g-á --ooh!

按呢足好的呢！
Án-ne tsiok hó --ê --neh!

若是較早，
Nā-sī khah-tsá, 

彼个#權八#老師才無可能按呢咧！
hit ê #權八# lāu-su tsiah bô khó-lîng án-ne --leh!

是毋是山跤彼間補習班唅？
Sī m̄ sī suann-kha hit king póo-si̍p-pan --hannh? 

彼間老師足媠的喔！
Hit king lāu-su tsiok suí --ê --ooh!

Mh！
Mh!

唅，
Hannh, 

查某的喔！
tsa-bóo --ê--ooh! 

想著就足歹勢的呢！
Siūnn-tio̍h tiō tsiok pháinn-sè --ê --neh!

#一路#，
#一路#, 

啊你這馬欲按怎？
ah lí tsit-má beh án-nuá?

啥欲按怎？
Siánn beh án-nuá? 

佳哉#權八#老師死去矣，
Ka-tsài #權八# lāu-su sí--khì --ah, 

按呢我就毋免閣去補習矣！
án-ne guá tō m̄-bián koh khì póo-si̍p --ah!

加偌輕鬆咧喔！
Ke guā khin-sang --leh --ooh!

我嘛是按呢想，
Guá mā sī án-ne siūnn, 

我掠準毋免去學算盤矣。
guá lia̍h-tsún m̄-bián khì o̍h sǹg-puânn --ah. 

想袂到，
Siūnn buē kàu, 

對今仔日開始我愛去學寫毛筆矣啦！
tuì kin-á-ji̍t khai-sí guá ài khì o̍h siá môo-pit --ah --lah!

哈哈哈！
Ha ha ha! 

你有夠可憐的！
Lí ū-kàu khó-liân --ê!

死攏死矣，
Sí lóng sí --ah, 

啊有啥物法度啊？
ah ū siánn-mih huat-tōo --ah?

唉，
Haih, 

所以我想講乎，
sóo-í guá siūnn-kóng --honnh, 

是毋是愛予伊去山跤彼間學啦！
sī m̄ sī ài hōo i khì suann-kha hit king o̍h --lah! 

人彼#壯太#已經去學矣呢！
Lâng he #Tsòng-thài# í-king khì o̍h --ah --neh!

唉，
Haih, 

無路用啦！
bô-lōo-īng --lah!

莫浪費錢啊！
Mài lōng-huì tsînn --ah!

猶毋過。
Iah-m̄-koh.

莫猶毋過啦！
Mài iah-m̄-koh --lah! 

送去彼種予囡仔歡喜的所在，
Sàng khì hit tsióng hōo gín-á huann-hí ê sóo-tsāi, 

彼哪有路用啦！
he ná ū lōo-īng --lah! 

聽講彼箍合田是因為腰子病才來掣起來的是無？
Thiann-kóng hit khoo Ha̍p-tiân sī in-uī io-tsí-pīnn tsiah lâi tshuah --khí-lâi --ê sī --bô?

毋著，
M̄-tio̍h, 

我聽咧講是因為心臟病死去的！
guá thiann leh kóng sī in-uī sim-tsōng-pīnn sí--khì --ê!

不管啥物原因攏足恐怖的喔！
Put-kuán siánn-mih guân-in lóng tsiok khióng-pòo --ê --ooh!

請歸零。
Tshiánn kui lîng. 

嘻嘻嘻。
Hi hi hi.

你是咧創啥啦？
Lí sī leh tshòng sánn --lah?

哈哈哈，
Ha ha ha, 

足𠢕的，
Tsiok gâu --ê, 

誠𠢕，
tsiânn gâu, 

誠𠢕，
tsiânn gâu, 

#一路#足𠢕的啦！
#一路# tsiok gâu --ê --lah!

足𠢕的，
Tsiok gâu --ê, 

做了好啊！
tsò liáu hó --ah!

喔！
Ooh! 

了然喔！
Liáu-liân --ooh!

已經去學個半月矣，
Í-king khì o̍h kò puànn gue̍h --ah, 

干焦會曉這。
kan-na ē-hiáu tse. 

唉，
Haih, 

去補習實在是有夠無彩，
khì póo-si̍p si̍t-tsāi sī ū-kàu bô-tshái, 

啥物嘛袂曉。
siánn-mih mā bē-hiáu.

一箍、兩箍、三箍、四箍、五箍、六箍！
Tsi̍t khoo, nn̄g khoo, sann khoo, sì khoo, gōo khoo, la̍k khoo!

飯桶！
Pn̄g-tháng!

完全毋著！
Uân-tsuân m̄-tio̍h! 

你佇咧我彼个所在，
Lí tī-leh guá hit ê sóo-tsāi, 

好親像根本無學著啥物物件！
hó-tshan-tshiūnn kun-pún bô o̍h-tio̍h siánn-mih mn̍gh-kiānn!

呃？
Eh? 

哎唷！
Aih-ioh! 

是按怎啦？
Sī án-nuá --lah? 

#權八#老師，
#權八# lāu-su, 

我有照你交代的喔，
guá ū tsiàu lí kau-tài --ê --ooh,

我無講出來喔！
guá bô kóng --tshut-lâi --ooh!

我知影！
Guá tsai-iánn!

若按呢是按怎？
Nā án-ne sī án-nuá?

我無法度做仙！
Guá bô-huat-tōo tsò-sian! 

我這世人清白正直，
Guá tsit-sì-lâng tshing-pi̍k tsìng-ti̍t, 

嘛無共任何人添過麻煩。
mā bô kā līm-hô lâng thiam kuè mâ-huân. 

想欲予家己人生圓滿，
Siūnn-beh hōo ka-tī jîn-sing uân-buán, 

想袂到無法度做仙！
siūnn buē kàu bô-huat-tōo tsò-sian!

為啥物啊？
Uī siánn-mih --ah?

這我嘛毋知影！
Tse guá mā m̄ tsai-iánn!

請歸零乎！
Tshiánn kui-lîng --honnh! 

嘿嘿嘿嘿。
Heh heh heh heh.

我對這个世界，
Guá tuì tsit ê sè-kài, 

無啥物留戀，
bô siánn-mih liû-luân, 

嘛無啥物懷念。
mā bô siánn-mih huâi-liām. 

猶毋過為啥物我無法度做仙咧？
Iah-m̄-koh uī siánn-mih guá bô-huat-tōo tsò-sian --leh? 

我按呢竟然無法度。
Guá án-ne kìng-liân bô-huat-tōo.

哈哈哈，
Ha ha ha,

誠久無看見矣，
 tsiânn kú bô khuànn-kìnn --ah,

#靈異一路#！
#靈異一路#!

你是按怎閣走出來啦！
Lí sī án-nuá koh tsáu --tshut-lâi --lah!

#一路#啊！
#一路#--ah! 

這个查某人到底是啥人啊？
Tsit ê tsa-bóo-lâng tàu-té sī siánn-lâng --ah?

哈哈哈，
Ha ha ha, 

你實在是有眼不識泰山呢！
lí si̍t-tsāi sī iú gán put sik Thài-san --neh! 

#一路#，
#一路#, 

你共伊講，
lí kā i kóng, 

我是啥人啊！
guá sī siánn-lâng --ah!

伊叫做#凱都力妮#啦！
I kiò-tsò #凱都力妮# --lah! 

在生的時陣是一个共人騙錢的算命仙，
Tsāi-sinn ê sî-tsūn sī tsi̍t ê kā lâng phiàn tsînn ê sǹg-miā-sian,

死去了後煞變甲足厲害的，
sí--khì liáu-āu suah piàn kah tsiok lī-hāi --ê, 

這馬講啥物代誌攏嘛準準準喔！
tsit-má kóng siánn-mih tāi-tsì lóng mā tsún-tsún-tsún --ooh! 

佳哉有我共鬥相共，
Ka-tsài ū guá kā tàu-sann-kāng, 

伊毋免落地獄，
i m̄-bián lo̍h tē-ga̍k, 

猶毋過嘛是無法度做仙啊！
iah-m̄-koh mā sī bô-huat-tōo tsò-sian --ah! 

所以伊到這馬閣蹛佇咧人世間luā-luā趖。
Sóo-í i kàu tsit-má koh tuà tī-leh jîn-sè-kan luā-luā-sô.

恬去！
Tiām--khì! 

恬去！
Tiām--khì! 

你共我恬去！
Lí kā guá tiām--khì! 

我毋是無法度做仙，
Guá m̄ sī bô-huat-tōo tsò-sian, 

我是無想欲做仙你聽有無？
guá sī bô siūnn-beh tsò-sian lí thiann ū --bô? 

是我家己欲按呢生做的！
Sī guá ka-kī beh án-ne-sinn tsò --ê!

猶閣有，
Ah-koh ū, 

我的名叫做#凱都力妮#，
guá ê miâ kiò-tsò #凱都力妮#, 

你實在是有夠顧人怨呢！
lí si̍t-tsāi sī ū-kàu kòo-lâng-uàn --neh!

唉！
Haih! 

有夠戇的，
Ū-kàu gōng --ê, 

仙教都教袂曉！
sian kà to kà bē-hiáu!

你今仔日是又閣來欲創啥啦？
Lí kin-á-ji̍t sī iū-koh lâi beh tshòng siánn --lah?

因為乎我已經看袂落去矣啦！
In-uī --honnh guá í-king khuànn bē lo̍h-khì --ah --lah! 

竟然為著遮爾仔簡單的代誌咧傷腦筋，
Kìng-liân uī-tio̍h tsiah-nī-á kán-tan ê tāi-tsì leh siong-náu-kun,

有夠戇的！
ū-kàu gōng --ê!

呃，
Eh, 

你知影我是按怎袂當做仙的原因是無？
lí tsai-iánn guá sī án-ná buē-tàng tsò-sian ê guân-in sī --bô?

哼，
Hngh, 

我當然知影啊！
guá tong-liân tsai-iánn --ah!

若按呢，
Nā án-ne, 

請你共我講，
tshiánn lí kā guá kóng, 

是為啥物貨咧？ 
sī uī siánn-mih-hè --leh?

真簡單啊！
Tsin kán-tan --ah! 

你袂當做仙的理由是因為…。
Lí buē-tàng tsò-sian ê lí-iû sī in-uī….

理由是。
Lí-iû sī.

彼是因為，
He sī in-uī, 

因為，有人無想欲予你做仙啊！
in-uī, ū lâng bô siūnn-beh hōo lí tsò-sian --ah! 

聽有無？
Thiann-ū --bô?

啊？
Ah? 

Mh，
Mh, 

我聽無你講的意思啦。
guá thiann-bô lí kóng ê ì-sù --lah. 

啥物叫做，
Siánn-mih kiò-tsuè, 

有人無想欲予我做仙？
ū lâng bô siūnn-beh hōo guá tsò-sian?

遮爾仔簡單你閣聽無喔？
Tsiah-nī-á kán-tan lí koh thiann-bô --ooh? 

我的意思是講，
Guá ê ì-sù sī kóng, 

佇你捌的人內底，
tī lí pat ê lâng lāi-té, 

猶閣有人無法度做仙！
ah-koh ū lâng bô-huat-tōo tsò-sian!

而且乎，
Jî-tshiánn --honnh, 

你聽予好喔！
lí thiann hōo hó --ooh! 

伊無法度做仙，
I bô-huat-tōo tsò-sian, 

攏是因為你害的！
lóng sī in-uī lí hāi --ê!

我…攏是因為我害的？
Guá… lóng sī in-uī guá hāi --ê? 

我拜託你，
Guá pài-thok --lí, 

請你共我講，
tshiánn lí kā guá kóng, 

你講的彼个人，
lí kóng --ê hit ê lâng, 

到底是啥物人啊？
tàu-té sī siánn-mih lâng --ah?

是啥人共阻擋的，
Sī siánn-lâng kā tsóo-tòng --ê,

你毋就緊講！
lí m̄ tō kín kóng! 

伊愛按怎才有法度做仙啦？
I ài án-nuá tsiah ū huat-tōo tsò-sian --lah? 

笑死人，
Tshiò sí lâng,

是按怎我著共你講是啥人啊？
sī án-tsuánn guá tio̍h kā lí kóng sī siánn-lâng --ah? 

我才袂遐爾仔好心咧，
Guá tsiah buē hiah-nī-á hó-sim --leh, 

免數想！
bián siàu-siūnn!

唅！
Hannh!

我就知影你會講這句！
Guá tiō tsai-iánn lí ē kóng tsit kù!

拜託的啦！
Pài-thok --ê --lah! 

拜託！
Pài-thok! 

我求你共我講好無？
Guá kiû lí kā guá kóng hó --bô?

莫遐爾仔好禮啦，
Mài hiah-nī-á hó-lé --lah, 

我足傷腦筋的呢！
guá tsiok siong-náu-kun --ê --neh!

我想欲知影是啥物原因！
Guá siūnn-beh tsai-iánn sī siánn-mih guân-in!

你家己想看覓啊以前的代誌啊！
Lí ka-tī siūnn khuànn-māi --ah í-tsîng ê tāi-tsì --ah!

以前的代誌。
Í-tsîng ê tāi-tsì.

啊若無，
Ah nā-bô, 

你就摸心肝想看覓，
lí tō bong sim-kuann siūnn khuànn-māi, 

無的確你想會著啊！
bô-tik-khak lí siūnn ē tio̍h --ah! 

我共你講，
Guá kā lí kóng, 

橫直彼个人伊若是袂當做仙，
huînn-ti̍t hit ê lâng i nā-sī buē-tàng tsò-sian, 

若按呢生，
nā án-ne-sinn, 

你嘛袂當做仙！
lí mā buē-tàng tsò-sian!

你是講因為#權八#老師所以才無法度做仙的人喔！
Lí sī kóng in-uī #Khuân-pat# lāu-su sóo-í tsiah bô-huat-tōo tsò-sian ê lâng --ooh! 

你是咧講啥？
Lí sī leh kóng siánn?

聽無咧！
Thiann-bô --leh! 

對這个#權八#老師的代誌，
Tuì tsit ê #Khuân-pat# lāu-su ê tāi-tsì, 

你毋是決定講啥物貨攏無愛講矣！
lí m̄ sī kuat-tīng kóng siánn-mi̍h-huè lóng bô ài kóng --ah!

哎，
Aih, 

抑是講你有去夢著恁老師矣唅？
ia̍h-sī kóng lí ū khì bāng--tio̍h lín lāu-su --ah --hannh?

Mh！
Mh!

若照我咧想乎，
Nā tsiàu guá leh siūnn --honnh, 

應該是無啥物人佮彼个老師行足倚的款啦！
ing-kai sī bô siánn-mih lâng kah hit ê lāu-su kiânn tsiok uá ê khuán --lah!

啊若確實有咧。
Ah nā khak-si̍t ū --leh.

假使若有咧？ 
Ká-sú nā ū --leh?

無一定是怨恨伊的人喔！
Bô it-tīng sī uàn-hūn i ê lâng --ooh!

怨恨伊的人！
Uàn-hūn i ê lâng!

啊今伊就一直攏咧罵人敢毋是？
Ah tann i tō it-ti̍t lóng leh mā --lâng kám m̄ sī? 

橫直乎，
Huînn-ti̍t --honnh, 

伊做人足嚴格的啦，
i tsò-lâng tsiok giâm-keh --ê --lah, 

所以足無人緣的啦！
sóo-í tsiok bô lâng-iân --ê --lah!

呃！
Eh!

有啊！
Ū --ah! 

有啊！
Ū --ah! 

怨恨伊的人喔，
Uàn-hūn i ê lâng --ooh, 

一thoo-lá-khuh咧！
tsi̍t thoo-lá-khuh --leh! 

我共你講啦！
Guá kā lí kóng --lah! 

彼个老歲仔乎，
Hit ê lāu-huè-á --honnh, 

自出世到食甲老乎，
tsū tshut-sì kàu tsia̍h kah lāu --honnh, 

逐工就咧共人罵啦！
ta̍k kang tō leh kā lâng mā --lah! 

敢若乎，
Kán-ná --honnh, 

伊家己上有規矩啦！
i ka-tī siōng ū kui-kí --lah! 

唉！
Haih! 

彼个人乎，
Hit ê lâng --honnh, 

實在足毋知影看情形的啦！
si̍t-tsāi tsiok m̄ tsai-iánn khuànn tsîng-hîng --ê --lah!

袂曉看情形是啥物意思唅？
Buē-hiáu khuànn tsîng-hîng sī siánn-mih ì-sù --hannh?

我共你講喔！
Guá kā lí kóng --ooh! 

恁阿爸嘛足怨恨伊的呢！
Lín a-pah mā tsiok uàn-hūn i --ê --neh! 

因為咧伊做學生的時陣乎，
In-uī teh i tsò ha̍k-sing ê sî-tsūn --honnh, 

彼个當少年啊，
hit ê tng siàu-liân --ah, 

所以乎伊就定定共伊揍啊！
sóo-í --honnh i tō tiānn-tiānn kā i bok --ah! 

嘿！
Heh!

我問你啊，
Guá mn̄g --lí --ah, 

伊是毋是變做魔神仔走去你遐唅？
i sī m̄ sī piàn-tsuè môo-sîn-á tsáu-khì lí hia --hannh? 

哼哼伊想欲變遐的毋成樣的學生著無啊，
Hngh hngh i siūnn-beh pìnn hia-ê m̄-tsiânn-iūnn ê ha̍k-sing tio̍h --bô --ah,

唅？
hannh?

毋是啦！
M̄ sī --lah! 

毋是按呢！
M̄ sī án-ne!

唅？
Hannh? 

哎唷，
Aih-ioh, 

你上好莫佮彼款人有任何的牽連呢！
lí siōng hó mài kah hit khuán lâng ū līm-hô ê khan-liân --neh! 

有夠麻煩的啦！
Ū-kàu mâ-huân --ê --lah! 

像我遮爾仔好心的阿婆乎，
Tshiūnn guá tsiah-nī-á hó-sim ê a-pô --honnh, 

哪有可能佮伊有冤仇啦！
ná ū khó-lîng kah i ū uan-siû --lah!

到目前為止乎，
Kàu bo̍k-tsîng uî-tsí --honnh, 

我毋知牽偌濟姻緣矣呢！
guá m̄ tsai khan guā-tsē in-iân --ah --neh! 

若過年過節乎，
Nā kuè-nî kuè-tseh --honnh, 

逐家攏會送禮予我喔！
ta̍k-ke lóng ē sàng lé hōo guá --ooh! 

干焦為著遐的禮欲收抑無愛收乎，
Kan-na uī-tio̍h hia-ê lé beh siu ia̍h bô ài siu --honnh, 

我就足傷腦筋的啦，
guá tō tsiok siong-náu-kin --ê --lah, 

你敢知影？
lí kám tsai-iánn?

有夠雜唸！
Ū-kàu tsa̍p-liām!

哈哈哈，
Ha ha ha, 

我才袂因為去予拍就怨恨伊啦！
guá tsiah buē in-uī khì hōo phah tō uàn-hūn i --lah! 

我極加乎，
Guá ki̍k-ke --honnh, 

是共罵講，
sī kā mā kóng, 

伊是「精牲」爾爾啦！
i sī  “tsing-sinn” niā-niā --lah! 

啊閣再講，
Ah koh-tsài kóng, 

若是因為按呢就無法度來做仙，
nā-sī in-uī án-ne tō bô-huat-tōo lâi tsò-sian, 

按呢這个世間，
án-ne tsit ê sè-kan, 

毋就滿四界攏是魔神仔矣！
m̄ tiō muá-sì-kè lóng sī môo-sîn-á --ah! 

#一路#啊，
#一路# --ah, 

你著愛知影喔，
lí to̍h-ài tsai-iánn --ooh, 

會怨恨一个人，
ē uàn-hūn tsi̍t ê lâng, 

表示講一直共彼个人啊，
piáu-sī kóng it-ti̍t kā hit ê lâng --ah, 

攏囥佇咧心肝內。
lóng khǹg tī-leh sim-kuann-lāi.

一直按呢喔？
It-ti̍t án-ne --ooh?

無毋著！
Bô m̄-tio̍h! 

袂輸敢若去予人下符仔仝款，
Buē-su kán-ná khì hōo lâng hē hû-á kāng-khuán, 

一直攏按呢！
it-ti̍t lóng án-ne! 

我才袂癮咧！
Guá tsiah buē giàn --leh! 

今這箍#合田#，
Tann tsit khoo #Ha̍p-tiân#, 

曲就已經曲去矣，
khiau tō í-king khiau--khì --ah, 

我想伊欲創啥？
guá siūnn i beh tshòng siánn?

我嘛是啊！
Guá mā sī --ah!

真正擋袂牢呢！
Tsin-tsiànn tòng bē tiâu --neh!

我想應該無一个人，
Guá siūnn ing-kai bô tsi̍t ê lâng, 

會猶閣遮爾固執去懷念#合田#才著啊！
ē iáu-koh tsiah-nī kòo-tsip khì huâi-liām #Ha̍p-tiân# tsiah tio̍h --ah!

著啦！
Tio̍h --lah! 

若是查某人喔，
Nā-sī tsa-bóo-lâng --ooh, 

凡勢有可能咧！
huān-sè ū khó-lîng --leh!

一定乎，
It-tīng --honnh, 

是為著欲替爸母報仇啦！
sī uī-tio̍h beh thè pē-bú pò-siû --lah!

絕對無可能啦！
Tsua̍t-tuì bô khó-lîng --lah! 

#合田#乎，
#Ha̍p-tiân# --honnh, 

是無可能佮查某有牽連的！
sī bô khó-lîng kah tsa-bóo ū khan-liân --ê!

啊若講甲彼箍老番顛，
Ah nā kóng kah hit khoo lāu-huan-tian, 

就算是有仇，
tiō sǹg sī ū siû, 

嘛無可能佮查某有牽連啦！
mā bô khó-lîng kah tsa-bóo ū khan-liân --lah!

老師，
Lāu-su, 

老番顛是啥意思唅？
lāu-huan-tian sī siánn ì-sù --hannh?

呃，
Eh,

猶毋過乎，
iah-m̄-koh --honnh, 

若少年的時陣就毋知影矣喔！
nā siàu-liân  ê sî-tsūn tō m̄ tsai-iánn --ah --ooh!

著啊！
Tio̍h --ah! 

聽講#合田#喔，
Thiann-kóng #Ha̍p-tiân# --ooh, 

是啥物大米行的少年頭家呢！
sī siánn-mih tuā bí hâng ê siàu-liân thâu-ke --neh! 

呃敢有影啊？
Eh kám ū-iánn --ah?

敢誠實的？
Kám tsiânn-si̍t --ê?

Mh？
Mh? 

聽恁按呢講，
Thiann lín án-ne kóng, 

阮爸嘛敢若講過呢！
gún pâ mā kánn-ná kóng--kuè --neh!

我問你啊，
Guá mn̄g --lí --ah, 

你以前捌予伊用錢共你搧過喙䫌著無？
lí í-tsîng bat hōo i iōng tsînn kā lí siàn-kuè tshuì-phué tio̍h --bô?

欲哪有可能有彼種代誌嘛！
Beh ná ū khó-lîng ū hit tsióng tāi-tsì --mah!

哈哈哈。
Ha ha ha.

呃，
Eh, 

著矣！
tio̍h --ah!

#一路#啊！
 #一路# --ah! 

你無去上課，
Lí bô khì siōng-khò, 

啊哪會走轉來厝裡啊？
ah ná ē tsáu tńg-lâi tshù--e --ah? 

我若臆了無毋著，
Guá nā ioh liáu bô m̄-tio̍h,

你是毋是欲閣走去摸飛啊？
lí sī m̄ sī beh koh tsáu-khì moo-hui --ah? 

#一路#，
#一路#, 

你若無隨共我轉來，
lí nā bô suî kā guá tńg--lâi, 

下昏暗我一定摃甲予你做狗爬！
e-hng-àm guá it-tīng kòng kah hōo lí tsò káu pê! 

抑若無就共你跤骨iò斷！
Ia̍h nā-bô tō kā lí kha-kut iò-tn̄g!

著啊，
Tio̍h --ah, 

我敢若有聽過啥物人講過，
guá kánn-ná ū thiann-kuè siánn-mih lâng kóng--kuè, 

#合田#喔，
#Ha̍p-tiân# --ooh, 

呃好親像是佗一間大米行的少爺。
eh hó-tshan-tshiūnn sī tó tsi̍t king tuā bí hâng ê siàu-iâ. 

猶毋過是真的抑是假的就毋知矣咧！
Iah-m̄-koh sī tsin --ê ia̍h-sī ké--ê tō m̄ tsai --ah --leh! 

#合田#喔，
#Ha̍p-tiân# --ooh, 

是以新老師的身份來到咱這个所在。
sī í sin lāu-su ê sin-hūn lâi kàu lán tsit ê sóo-tsāi. 

佇咧咱這號庄跤所在乎，
Tī-leh lán tsit-lō tsng-kha sóo-tsāi --honnh, 

來一个遮爾嚴格的老師啊。
lâi tsi̍t ê tsiah-nī giâm-keh ê lāu-su --ah. 

彼當時喔，
Hit-tong-sî --ooh, 

是足轟動的啦！
sī tsiok hong-tōng --ê --lah! 

猶毋過共想起來乎，
Iah-m̄-koh kā siūnn --khí-lâi --honnh, 

雖然伊身軀邊有遮濟學生，
sui-liân i sin-khu-pinn ū tsiah tsuē ha̍k-sing, 

其實喔，
kî-si̍t --ooh, 

伊是一个真孤單的人呢！
i sī tsi̍t ê tsin koo-tuann ê lâng --neh! 

若是講有某乎，
Nā-sī kóng ū bóo --honnh, 

凡勢伊的人生就無仝款。
huān-sè i ê lîn-sing tō bô kāng-khuán. 

#合田#伊乎，
#Ha̍p-tiân# i --honnh,

伊根本，
 i kun-pún, 

伊根本就無愛人的能力啊！
i kun-pún tō bô ài lâng --ê lîng-li̍k --ah!

我擋袂牢矣啦！
Guá tòng-bē-tiâu --ah --lah! 

我已經無想欲閣陪你矣！
Guá í-king bô siūnn-beh koh puê --lí --ah! 

這是你家己的代誌呢！
Tse sī lí ka-kī ê tāi-tsì --neh! 

你哪有可能毋知影啦！
Lí ná ū khó-lîng m̄ tsai-iánn --lah! 

你毋就愛好好仔想一下，
Lí m̄ tiō ài hó-hó-á siūnn --tsi̍t-ē, 

看你捌的人到底有啥物人，
khuànn lí bat  ê lâng tàu-té ū siánn-mih lâng, 

毋知影當時死的？
m̄ tsai-iánn tang-sî sí --ê? 

你嘛知影啊，
Lí mā tsai-iánn --ah, 

無法度去做仙，
bô-huat-tōo khì tsò-sian, 

一直攏是魔神仔，
it-ti̍t lóng sī môo-sîn-á, 

這種感覺實在足可憐的呢！
tsit tsióng kám-kak si̍t-tsāi tsiok khó-liân --ê --neh! 

你看啦！
Lí khuànn --lah! 

攏嘛是你害的，
Lóng mā sī lí hāi --ê, 

害彼个人一直咧做魔神仔。
hāi hit ê lâng it-ti̍t leh tsò môo-sîn-á. 

伊死了後嘛一直咧掛念你，
I sí liáu-āu mā it-ti̍t leh kuà-liām --lí, 

毋知影為著啥物代誌煞變做對你抾恨呢，
m̄ tsai-iánn uī-tio̍h siánn-mih tāi-tsì suah piàn-tsò tuì lí khioh-hūn --neh,

敢若去予人咒讖仝款一直咧想你。
kánn-ná khì hōo lâng tsiù-tshàm kāng-khuán it-ti̍t leh siūnn --lí. 

唉，
Haih, 

彼款規頭殼攏咧想你的人，
hit khuán kui thâu-khak lóng leh siūnn lí ê lâng, 

你哪有可能毋捌伊啦！
lí ná ū khó-lîng m̄ bat i --lah! 

你毋就摸心肝想看覓咧，
Lí m̄ tiō bong sim-kuann siūnn khuànn-māi --leh, 

強欲予你氣死喔！
kiōng-beh hōo lí khì--sí --ooh!

絕對無可能。
Tsua̍t-tuì bô khó-lîng.

Mh？
Mh?

是按怎，
Sī án-nuá, 

哪會按呢咧？
ná ē án-ne --leh? 

絕對無可能啊，
Tsua̍t-tuì bô khó-lîng --ah, 

是按怎，哪會無法度入土為安咧？
sī án-tsuánn, ná ē bô-huat-tōo li̍p-thóo-uî-an --leh? 

花小姐。
Hua sió-tsiá.

