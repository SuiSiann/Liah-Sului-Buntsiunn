557 康軒第七冊

第一課 舊街
Tē-it khò Kū ke

廟口彼條街，
Biō-kháu hit tiâu ke,

紅磚仔古厝足媠的，
âng-tsng-á kóo-tshù tsiok suí--ê,

阿公講伊做囡仔，
a-kong kóng i tsò gín-á,

上愛佇亭仔跤掩咯雞。
siōng ài tī tîng-á-kha ng-ko̍k-ke.

古早味的舊街，
Kóo-tsá-bī ê kū ke,

歇睏日，人有夠濟。
hioh-khùn-ji̍t, lâng ū-kàu tsē.

阿公，你細漢攏覕佇佗位？
A-kong, lí sè-hàn lóng bih tī tó-uī?

第二課 阮兜彼條街
Tē-jī khò Guán tau hit tiâu ke

阮兜彼條街，逐項攏有賣。
Guán tau hit tiâu ke, ta̍k hāng lóng ū bē.

便利商店開透暝，
Piān-lī-siong-tiàm khui thàu mê,

燒的、涼的家己提；
sio--ê, liâng--ê ka-kī the̍h;

對面的冊店，簿仔、鉛筆上蓋濟。
tuì-bīn ê tsheh-tiàm, phōo-á, iân-pit siōng-kài tsē.

嗯，哪會遮爾芳咧？
Mh, ná ē tsiah-nī phang --leh?

哇，一間新麭店！
Uah, tsi̍t king sin pháng tiàm!

緊來去買一塊。
Kín lâi-khì bé tsi̍t tè.

第三課 烏面抐桮
Tē-sann khò Oo-bīn-lā-pue

烏面抐桮飛啊飛，
Oo-bīn-lā-pue pue --ah pue,

海風陣陣會寒袂？
hái-hong tsūn-tsūn ē kuânn --bē?

飛來七股曾文溪，
Pue lâi Tshit-kóo Tsan-bûn-khe,

佇遮歇睏做人客。
tī tsia hioh-khùn tsò lâng-kheh.

烏面抐桮抐啊抐，
Oo-bīn-lā-pue lā --ah lā,

抐著一尾虱目仔。
lā-tio̍h tsi̍t bué sat-ba̍k-á.

虱目仔魚真好食，
Sat-ba̍k-á-hî tsin hó-tsia̍h,

歡迎你來予阮請。
huan-gîng lí lâi hōo guán tshiánn.

第四課 騎鐵馬
Tē-sì khò Khiâ thih-bé

喨！喨！喨！
Liang! Liang! Liang!

鐵馬騎對郊外去。
Thih-bé khiâ uì kau-guā khì.

鼻著清芳的草仔味， 
Phīnn-tio̍h tshing-phang ê tsháu-á-bī, 

閣看著一陣白翎鷥。
koh khuànn-tio̍h tsi̍t tīn pe̍h-līng-si.

落崎的時，風對耳仔邊， 
Lo̍h-kiā ê sî, hong uì hīnn-á-pinn, 

咻─ 一下，飛過去。
hiu─ tsi̍t-ē, pue--kuè-khì.

嘿！遮爾好耍的代誌，
Heh! Tsiah-nī hó-sńg ê tāi-tsì,

有閒你嘛愛來試。
ū-îng lí mā ài lâi tshì.

第五課 歇睏日去佗位 
Tē-gōo khò Hioh-khùn-ji̍t khì tó-uī

歇睏日去動物園，
Hioh-khùn-ji̍t khì tōng-bu̍t-hn̂g,

看著動物真好耍。
khuànn-tio̍h tōng-bu̍t tsin hó-sńg.

徛鵝腹肚肥閣軟，
Khiā-gô pak-tóo puî koh nńg,

那行路那搖尻川。
ná kiânn-lōo ná iô kha-tshng.

長頷鹿欲食早頓，
Tn̂g-ām-lo̍k beh tsia̍h tsá-tǹg,

擔頭頷頸伸長長。
tann thâu ām-kún tshun tn̂g-tn̂g.

無尾熊咧唔唔睏，
Bô-bué-hîm teh onn-onn-khùn,

樹身𢯾咧免眠床。
tshiū-sin mooh --leh bián bîn-tshn̂g.

