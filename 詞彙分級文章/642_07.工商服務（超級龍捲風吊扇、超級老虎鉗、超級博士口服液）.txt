642 07.工商服務（超級龍捲風吊扇、超級老虎鉗、超級博士口服液）

工商服務（超級絞螺仔風吊扇、超級虎頭夾仔、超級博士口服液）
Kang-siong ho̍k-bū (tshiau-kip ká-lê-á-hong tiàu-sìnn, tshiau-kip hóo-thâu-ngeh-á, tshiau-kip phok-sū kháu-ho̍k-i̍k)




平平裝吊扇，
Pênn-pênn tsng tiàu-sìnn, 

為啥物恁兜的攏較涼呢？
ūi siánn-mih lín tau ê lóng khah liâng --neh? 

哈哈，
Ha ha, 

阮兜是用東榮的啊！
gúan tau sī iōng Tang-îng--ê --ah! 

東榮？
Tang-îng? 

是啊！
Sī --ah! 

東榮科技公司最新的產品，
Tang-îng kho-ki kong-si tsuè sin ê sán-phín, 

東榮牌超級絞螺仔風吊扇，
Tang-îng-pâi tshiau-kip ká-lê-á-hong tiàu-sìnn, 

若一開落去呢，
nā tsi̍t khui --lo̍h-khì --neh, 

保證恁兜吹甲東倒西歪，
pó-tsìng lín tau tshue kah tang-tó-sai-uai, 

親像拄著絞螺仔風仝款，
tshin-tshiūnn tú-tio̍h ká-lê-á-hong kāng-khuán, 

屍橫遍野、血流成河，
si huâinn phiàn iá, hueh lâu sîng hô, 

十分的涼爽。
tsa̍p-hun ê liâng-sóng. 

真正的喔？
Tsin-tsiànn--ê --ooh? 

按呢我無緊來傱一台仔東榮牌超級絞螺仔風吊扇，
Án-ne guá bô kín lâi tsông tsi̍t tâi--á Tang-îng-pâi tshiau-kip ká-lê-á-hong tiàu-sìnn, 

共阮兜呢吹甲東倒西歪，
kā guán tau --neh tshue kah tang-tó-sai-uai, 

屍橫遍野、血流成河，
si huâinn phiàn iá, hueh lâu sîng hô, 

予阮十分的涼爽。
hōo gún tsa̍p-hun ê liâng-sóng. 

欲買愛認明包裝外口有一个圓箍仔內底寫一字黃字的，
Beh bé ài jīn-bîng pau-tsong guā-kháu ū tsi̍t ê înn-khoo-á lāi-té siá tsi̍t jī n̂g jī ê, 

才是咱東榮，
tsiah sī lán Tang-îng, 

東榮牌超級絞螺仔風吊扇。
Tang-îng-pâi tshiau-kip ká-lê-á-hong tiàu-sìnn.




厝內家私一大堆，
Tshù-lāi ke-si tsi̍t-tuā-tui, 

用起來無一項會佮意，
īng khí-lâi bô tsi̍t hāng ē kah-ì, 

東榮新科技逐家攏滿意，
Tang-îng sin kho-ki ta̍k-ke lóng muá-ì, 

東榮牌超級#phiàn-tsih#，
Tang-îng-pâi tshiau-kip #phiàn-tsih#, 

東榮牌超級#phiàn-tsih#會當鉸螺絲、剪鐵線、剝車輪、鋸柴箍，
Tang-îng-pâi tshiau-kip #phiàn-tsih# ē-tàng ka lôo-si, tsián thih-suànn, pak tshia-lián, kù tshâ-khoo, 

剁雞剁鴨剁魚剁肉剁粉鳥閣剁斑鴿喔，
tok ke tok ah tok hî tok bah tok hún-tsiáu koh tok pan-kah --ooh, 

車螺絲空兼摃恁尪，
tshia lôo-si-khang kiam kòng lín ang, 

剪樹枝、挽喙齒閣會當捻大腿，
tsián tshiū-ki, bán tshuì-khí koh ē-tàng liàm tuā-thúi, 

而且東榮牌超級#phiàn-tsih#，
lî-tshiánn Tang-îng-pâi tshiau-kip #phiàn-tsih#, 

對著你的神經線冗去會當用咱東榮牌超級#phiàn-tsih#，
tùi tio̍h lí ê sîn-king-suànn līng--khì ē-tàng iōng lán Tang-îng-pâi tshiau-kip #phiàn-tsih#, 

絞絞咧就會正常囉！
ká-ká --leh tō ē tsìng-siông --looh! 

而且咱東榮牌超級#phiàn-tsih#附帶五十年的保證書，
Lî-tshiánn lán Tang-îng-pâi tshiau-kip #phiàn-tsih# hù-tài gōo-tsa̍p nî ê pó-tsìng-su, 

欲買愛認明包裝外口有一个圓箍仔內底寫一字黃字的，
beh bé ài jīn-bîng pau-tsong guā-kháu ū tsi̍t ê înn-khoo-á lāi-té siá tsi̍t jī n̂g jī ê, 

才是咱東榮牌超級#phiàn-tsih#，
tsiah sī lán Tang-îng-pâi tshiau-kip #phiàn-tsih#, 

哎喲，
ai-iō, 

又閣冗去囉！
iū-koh līng--khì --looh!




厝內的囡仔若是頭殼䆀，
Tshù-lāi ê gín-á nā-sī thâu-khak bái, 

做序大人的毋免閣悲哀，
tsò sī-tuā-lâng--ê m̄-bián koh pi-ai, 

科技新時代，
kho-ki sin sî-tāi, 

流行新潮派，
liû-hîng sin-tiâu-phài, 

東榮牌最新科技的產品，
Tang-îng-pâi tsuè sin kho-ki ê sán-phín, 

超博士口服液已經上市囉，
Tshiau-phok-sū kháu-ho̍k-i̍k í-king tsiūnn-tshī --looh, 

東榮牌超博士口服液有英語、國文、數學、物理、化學等等多種的口味，
Tang-îng-pâi Tshiau-phok-sū kháu-ho̍k-i̍k ū ing-gí, kok-bûn, sò͘-ha̍k, bu̍t-lí, huà-ha̍k tíng-tíng to tsióng ê kháu-bī, 

若是英語䆀呢，
nā-sī ing-gí bái --neh,

你會當啉這个東榮牌超博士口服液英語的口味，
lí ē-tàng lim tsit ê Tang-îng-pâi Tshiau-phok-sū kháu-ho̍k-i̍k ing-gí ê kháu-bī, 

對這个糜咧滾呢變成#「very good」#，
tuì tsit ê muê leh kún --neh piàn-sîng #“very good”#, 

若是這个國文的口味呢，
nā-sī tsit ê kok-bûn ê kháu-bī --neh, 

啉落去也有法度做詩兼寫文，
lim --lo̍h-khì iā ū huat-tō͘ tsuè si kiam siá bûn, 

東榮牌超博士口服液，
Tang-îng-pâi Tshiau-phok-sū kháu-ho̍k-i̍k, 

各大電台指定藥房攏買會著，
kok tuā tiān-tâi tsí-tīng io̍h-pâng lóng bé ē tio̍h, 

欲買愛認明，
beh bé ài jīn-bîng, 

盒仔蓋內底有一个圓箍仔，
a̍p-á-kuà lāi-té ū tsi̍t ê înn-khoo-á, 

內底寫一字黃字的，
lāi-té siá tsi̍t jī n̂g jī ê, 

才是咱東榮，
tsiah sī lán Tang-îng, 

東榮牌超博士口服液。
Tang-îng-pâi Tshiau-phok-sū kháu-ho̍k-i̍k.

