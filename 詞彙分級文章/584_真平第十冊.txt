584 真平第十冊

第一課 歇睏日
Tē-it khò Hioh-khùn-ji̍t

歇睏日，來去庄跤， 
Hioh-khùn-ji̍t, lâi-khì tsng-kha, 

騎鐵馬，坐牛車， 
khiâ thih-bé, tsē gû-tshia, 

炕番薯，挽菝仔， 
khòng han-tsî, bán pua̍t-á, 

看蓮花，peh樹仔， 
khuànn liân-hue, peh tshiū-á, 

抱兔仔，飼羊仔， 
phō thòo-á, tshī iûnn-á, 

逐蝶仔，掠四跤仔， 
jiok ia̍h-á, lia̍h sì-kha-á,

有時泡茶，有時唱歌， 
ū-sî phàu tê, ū-sî tshiùnn-kua, 

有時散步，有時peh山，
ū-sî sàn-pōo, ū-sî peh suann,

逐擺攏耍甲笑哈哈。
ta̍k pái lóng sńg kah tshiò-ha-ha.

第二課 鬥陣來𨑨迌
Tē-jī khò Tàu-tīn lâi tshit-thô

阿兄的齣頭有夠濟，
A-hiann ê tshut-thâu ū-kàu tsē,

拍干樂、跳索仔，逐項會，
phah kan-lo̍k, thiàu-soh-á, ta̍k hāng ē,

想欲𨑨迌，走若飛。
siūnn-beh tshit-thô, tsáu ná pue.

好天就去放風吹，
hó-thinn tō khì pàng hong-tshue,

無就來耍蹌跤雞。
bô tō lâi sńg tshiáng-kha-ke.

有當時，講笑詼；
Ū-tang-sî, kóng tshiò-khue;

有當時，做伙來耍覕相揣！
ū-tang-sî, tsò-hué lâi sńg bih-sio-tshuē!

第三課 迎媽祖
Tē-sann khò Ngiâ Má-tsóo

舊曆三月來迎媽祖，
Kū-li̍k sann-gue̍h lâi ngiâ Má-tsóo,

報馬仔來領路。
pò-bé-á lâi niá lōo.

文陣武陣鬧猜猜，
Bûn-tīn bú-tīn nāu-tshai-tshai,

技藝拚場誠精彩。
ki-gē piànn-tiûnn tsiânn tsing-tshái.

千里眼、順風耳，
Tshian-lí-gán, Sūn-hong-ní,

護聖駕有威儀。
hōo sìng kà ū ui-gî.

媽祖婆坐鑾轎，
Má-tsóo-pô tsē luân kiō,

寶相溫柔心慈悲，
pó siòng un-jiû sim tsû-pi,

出巡祈福有保庇。
tshut-sûn kî-hok ū pó-pì.

善男信女滿街路，
Siān-lâm sìn-lí muá ke-lōo,

攑香旗拍鑼擂鼓，
gia̍h hiunn-kî phah lô luî kóo,

綴媽祖婆行千里路途。
tuè Má-tsóo-pô kiânn tshian-lí lōo-tôo.

第四課 屏東阿猴
Tē-sì khò Pîn-tong A-kâu

古早屏東叫阿猴，因為平埔族阿猴社人蹛佇遮，佮猴無關係啦！
Kóo-tsá Pîn-tong kiò A-kâu, in-uī pênn-poo-tso̍k A-kâu-siā lâng tuà tī tsia, kah kâu bô kuan-hē --lah!

後來改名叫做屏東，講是徛佇高雄半屏山的東爿。毋過，若講是因為東爿的大武山像閘屏，保護阿猴人才改名，閣較鬥搭。
Āu--lâi kái miâ kiò-tsò Pîn-tong, kóng sī khiā tī Ko-hiông Puànn-pîng-suann ê tang-pîng. M̄-koh, nā kóng sī in-uī tang-pîng ê Tāi-bú-suann tshiūnn tsa̍h-pîn, pó-hōo A-kâu lâng tsiah kái-miâ, koh khah tàu-tah.

屏東書院、阿猴城門，閣有打扮甲媠噹噹的萬年溪等等，攏值得遊賞。有閒，歡迎來屏東𨑨迌。
Pîn-tong su-īnn, A-kâu siânn-mn̂g, koh ū tánn-pān kah suí-tang-tang ê Bān-nî-khe tíng-tíng, lóng ta̍t-tit iû-siúnn. Ū-îng, huan-gîng lâi Pîn-tong tshit-thô.

第五課 民俗藝品收藏家
Tē-gōo khò Bîn-sio̍k gē-phín siu-tsông-ka

阿榮阿榮有夠興
A-îng A-îng ū kàu hìng

民俗藝品排甲規厝間
Bîn-sio̍k gē-phín pâi kah kui tshù-king

刺繡圍佇神桌前
Tshiah-siù uî tī sîn-toh tsîng

紙雨傘鼓仔燈吊壁頂
Tsuá-hōo-suànn kóo-á-ting tiàu piah-tíng

阿榮阿榮誠好客
A-îng A-îng tsiânn hònn-kheh

親情朋友定定去遐坐
Tshin-tsiânn pîng-iú tiānn-tiānn khì hia tsē

伊會泡茶請逐家， 
I ē phàu tê tshiánn ta̍k-ke, 

閣共藝品紹介真詳細
koh kā gē-phín siāu-kài tsin siông-sè

