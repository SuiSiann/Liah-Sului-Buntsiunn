833 講古時間（半屏山英烈傳）、插播工商服務（一條龍五癆七傷散、阿雄素食牛肉麵）

講古時間，
Kóng-kóo sî-kan, 

咱頂禮拜咧講著這个爸囝流浪記，
lán tíng lé-pài leh kóng-tio̍h tsit ê pē-kiánn liû-lōng kì,

男主角張永松為著欲揣伊的愛妻#Hu-mih#，
lâm tsú-kak Tiunn Íng-siông uī-tio̍h beh tshuē i ê ài tshe #Hu-mih#, 

𤆬著細囝流浪千萬里，
tshuā-tio̍h sè kiánn liû-lōng tshian-bān lí, 

歷經風霜，
li̍k-king hong-song, 

受盡艱難，
siū tsīn kan-lân, 

想袂到伊的愛妻，
siūnn bē kàu i ê ài tshe, 

只是搬去伊舊厝的隔壁巷仔⿰爾爾，
tsí-sī puann khì i kū-tshù ê keh-piah hāng-á nia̋, 

煞予張永松規臺灣揣透透。
suah hōo Tiunn Íng-siông kui Tâi-uân tshuē-thàu-thàu. 

對著這个結局呢，
Tuì-tio̍h tsit ê kiat-kio̍k --neh, 

真濟聽眾朋友十分的不滿，
tsin tsē thiann-tsiòng pîng-iú tsa̍p hun ê put-muá,

有的閣寫批來罵。
 ū --ê koh siá phue lâi mē. 

但是恆春仔欲共各位聽眾朋友講，
Tān-sī Hîng-tshun--á beh kā kok-uī thiann-tsiòng pîng-iú kóng, 

人翁仔某團圓，
lâng ang-á-bóo thuân-înn, 

你毋通目空赤，
lí m̄-thang ba̍k-khang-tshiah,

咱這禮拜欲講的是，
 lán tsit lé-pài beh kóng --ê sī, 

正宗武俠東南派西北派之半屏山英烈傳！
tsiànn-tsong bú-kiap tang lâm phài sai pak phài tsi Puànn-pîng-suann ing-lia̍t tuān. 




囡仔佇外口靠著，
Gín-á tī guā-kháu khò--tio̍h, 

傷著，
siong--tio̍h,

挵著，
 lòng--tio̍h, 

轉來厝毋敢講，
tńg--lâi tshù m̄ kánn kóng, 

囥久就會變暗傷。
khǹg kú tō ē piàn àm-siong. 

人講酒囥久會芳，
Lâng kóng tsiú khǹg kú ē phang, 

病囥久會重，
pīnn khǹg kú ē tāng, 

細空毋補，
sè khang m̄ póo, 

大空就叫艱苦。
tuā khang tō kiò kan-khóo. 

這个時陣「一條龍五癆七傷散」趕緊吞，
Tsit ê sî-tsūn “It tiâu liông ngóo lô tshit siong sán” kuánn-kín thun, 

保證身體沖沖滾，
pó-tsìng sin-thé tshiâng-tshiâng-kún, 

莫閣怨嘆別人的囝像龍鳳，
mài koh uàn-thàn pa̍t-lâng ê kiánn tshiūnn lîng-hōng, 

只有咱的囡仔毋成狀，
tsí-ū lán ê gín-á m̄ tsîng-tsông,

錢包仔毋通閣賭強，
tsînn-pau-á m̄-thang koh tóo-kiông, 

抑毋免佮恁翁來參詳，
ia̍h m̄-bián kah lín ang lâi tsham-siông, 

一捆五罐買落去，
tsi̍t-khún gōo kuàn bé --lo̍h-khì,

保證囡仔講#媽媽我愛你#，
 pó-tsìng gín-á kóng #媽媽我愛你#, 

阿母我愛你。
a-bú guá ài --lí. 

「一條龍五癆七傷散」請到各大電台指定藥房購買，
“It tiâu liông ngóo lô tshit siong sán” tshiánn kàu kok tuā tiān-tâi tsí-tīng io̍h-pâng kòo-bé, 

欲買愛認明，
beh bé ài jīn-bîng,

包裝外口，
pau-tsong guā-kháu, 

有一尾杜蚓的，
ū tsi̍t bué tōo-kún --ê,

才是咱「一條龍五癆七傷散」。
 tsiah sī lán “It tiâu liông ngóo lô tshit siong sàn”.




咱這馬來講這个半屏山英烈傳，
Lán tsit-má lâi kóng tsit ê Puànn-pîng-suann ing-lia̍t tuān, 

轟動武林，
hong-tōng bú-lîm, 

驚動萬教的蟮蟲仔伯今仔日已經出關囉！
kiann-tōng bān kàu ê siān-thâng-á peh kin-á-ji̍t í-king tshut kuan --looh! 

想起著三年前敗在魔魁藍天師的手頭，
Siūnn-khí-tio̍h sann nî tsîng pāi tsāi Môo-khue-nâ-thian sai ê tshiú-thâu, 

十分的毋願，
tsa̍p hun ê m̄-guān, 

所以閉關修練，
sóo-í pì-kuan siu-liān, 

學成武林的絕學，
ha̍k sîng bú-lîm ê tsua̍t ha̍k, 

ha̋n-tóo-lù霹靂掌。
ha̋n-tóo-lù phik-li̍k tsiáng, 

ha̋n-tóo-lù霹靂掌是十分的厲害，
ha̋n-tóo-lù phik-li̍k tsiáng sī tsa̍p hun ê lī-hāi,

若是蟮蟲仔伯用五成的功力呢，
nā-sī siān-thâng-á peh iōng gōo siânn ê kong-li̍k --neh, 

會當將高雄市政府拍成平地。 
ē-tàng tsiong Ko-hiông-tshī tsìng-hú phah sîng pênn-tē.




咱講泡麵的口味呢，
Lán kóng phàu-mī ê kháu-bī --neh, 

逐家食了真濟，
ta̍k-ke tsia̍h liáu tsin tsē, 

但是若欲愛有特色的，
tān-sī nā beh ài ū ti̍k-sik --ê,

就愛看這个「阿雄仔素食牛肉麵」。
 tō ài khuànn tsit ê “A-hiông--á sòo-si̍t gû-bah mī”. 

「阿雄仔素食牛肉麵」是採用食素食的牛來製造的，
“A-hiông--á sòo-si̍t gû-bah mī” sī tshái-iōng tsia̍h sòo-si̍t ê gû lâi tsè-tsō --ê, 

所以食素的人士呢也會當食。
sóo-í tsia̍h-sòo ê jîn-sū --neh iā ē-tàng tsia̍h.

「阿雄仔素食牛肉麵」呢，
 “A-hiông--á sòo-si̍t gû-bah mī” --neh, 

防腐劑、
hông-hú-tse, 

抗氧化劑，
khòng ióng-huà tse, 

斤兩攏無共咱偷，
kin-niú lóng bô kā lán thau, 

摻甲足足足。
tsham kah tsiok-tsiok-tsiok, 

「阿雄仔素食牛肉麵」各大店頭攏有咧賣，
“A-hiông--á sòo-si̍t gû-bah mī” kok tuā tiàm-thâu lóng ū leh bē, 

連咱這个主角蟮蟲仔伯嘛真愛食。
liân lán tsit ê tsú-kak siān-thâng-á peh mā tsin ài tsia̍h. 

「阿雄仔、阿雄仔素食牛肉麵」。
“A-hiông--á, A-hiông--á sòo-si̍t gû-bah mī” .




話講蟮蟲仔伯看時間也差不多囉，
Uē kóng siān-thâng-á peh khuànn sî-kan iā tsha-put-to --looh, 

便用輕功往魔魁藍天師in兜前進，
piān iōng khin-kang óng Môo-khue-nâ-thian sai in tau tsiân-tsìn, 

蟮蟲仔伯輕功是江湖中數一數二，
siān-thâng-á peh khin-kang sī kang-ôo-tiong sòo-it-sòo-jī, 

正跳倒衝，
tsiànn thiàu tò tshiong, 

一目𥍉經過幾若个路口囉。
tsi̍t-ba̍k-nih king-kuè kuí-nā ê lōo-kháu --looh. 

當伊閣欲衝過另外一个路口的時陣，
Tong i koh beh tshiong-kuè līng-guā tsi̍t ê lōo-kháu ê sî-tsūn, 

忽然間一隻車傱出來，
hut-jiân-kan tsi̍t tsiah tshia tsông --tshut-lâi, 

蟮蟲仔伯閃避不及，
siān-thâng-á peh siám-pī put ki̍p, 

喔！
ooh! 

啊！
Ah!




#馬路如虎口，行人不要亂亂走#。
#馬路如虎口，行人不要亂亂走#. 

馬路如虎口，
Bé-lōo jû hóo kháu, 

行人毋通亂亂走。
hîng-jîn m̄-thang luān-luān-tsáu.

