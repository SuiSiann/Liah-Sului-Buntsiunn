476 02.總算見面矣

總算見面矣
Tsóng sǹg kìnn-bīn --ah




呔會猶未來咧？番薯刺蝟跤手足慢的。
Thài ē iáu-buē lâi --leh? Han-tsî-tshì-uī kha-tshiú tsiok bān--ê.

彼是啥物？啥物！當時仔是茄仔狗？
He sī siánn-mi̍h? Siánn-mi̍h! Tang-sî-á sī Kiô-á-káu?

你佇咧遮創啥物？
Lí tī-leh tsia tshòng siánn-mi̍h?

啊，其實嘛無創啥。
Ah, kî-si̍t mā bô tshòng siánn.

茄仔狗光滑仔光滑，足好看的。
Kiô-á-káu kng-ku̍t-á kng-ku̍t, tsiok hó-khuànn--ê.

著乎，你摸看覓咧。
Tio̍h --honnh, lí bong khuànn-māi --eh.

聲嘛足好聽的。
Siann mā tsiok hó-thiann--ê.

著乎，著乎！我閣會曉按呢做喔，好閒才閣來！
Tio̍h --honnh, tio̍h --honnh! Guá koh ē-hiáu án-ne tsò --ooh. Hó-îng tsiah-koh lâi!

伊足性格的，番薯刺蝟敢會曉像伊按呢踅玲瑯踅甲足性格的？
I tsiok sìng-keh--ê, Han-tsî-tshì-uī kám ē-hiáu tshiūnn i án-ne se̍h-lin-long se̍h kah tsiok sìng-keh--ê?

我踅我踅我踅踅踅。
Guá se̍h guá se̍h guá se̍h se̍h se̍h.

足媠的，敢若咧跳芭蕾。
Tsiok súi--ê, kán-ná leh thiàu pa-lê.

你好，馬鈴薯狗。
Lí-hó, Má-lîng-tsî-káu.

你誠實是荷仁豆雞仔囝的好朋友。
Lí tsiânn-si̍t sī Hô-jîn-tāu-ke-á-kiánn ê hó pîng-iú.

其實應該講，
Kî-si̍t ìng-kai kóng,

荷仁豆雞仔囝是我的好朋友才著，
Hô-lîn-tāu-ke-á-kiánn sī guá ê hó pîng-iú tsiah tio̍h,

我有閒才來揣你。
guá ū-îng tsiah lâi tshē --lí.

毋知影番薯刺蝟是毋是像按呢，
M̄ tsai-iánn Han-tsî-tshì-uī sī m̄ sī tshiūnn án-ne,

有足濟小弟小妹咧？
ū tsiok tsē sió-tī sió-bē --leh?

毋知影伊敢會當佮我做好朋友？
M̄ tsai-iánn i kám ē-tàng kah guá tsò hó pîng-iú?

頭拄仔彼是啥物？
Thâu-tú-á he sī siánn-mi̍h?

啊！足疼的，芋仔山豬，你莫共人嚇驚。
Ah! Tsiok thiànn--ê, Ōo-á-suann-ti, lí mài kā lâng hennh-kiann.

我只要一開始走，若無挵著物件，
Guá tsí-iàu tsi̍t-khai-sí tsáu, nā-bô lòng-tio̍h mi̍h-kiānn,

就停袂落來。喂，敢有啥物代誌？
tō thîng bē loh--lâi. Eh, kám ū siánn-mi̍h tāi-tsì?

無啥物特別的代誌啦！
Bô siánn-mi̍h ti̍k-pia̍t ê tāi-tsì --lah!

失禮啦，共你挵著，我先來去。
Sit-lé --lah, kā lí lòng--tio̍h, guá sing lâi-khì.

番薯刺蝟敢會當佮伊仝款走遐爾緊？
Han-tsî-tshì-uī kám ē-tàng kah i kāng-khuán tsáu hiah-nī kín?

馬鈴薯狗！
Má-lîng-tsî-káu!

無定著趁我無注意的時，
Bô-tiānn-tio̍h thàn guá bô tsù-ì ê sî,

番薯刺蝟已經來過閣轉去矣，
Han-tsî-tshì-uī í-king lâi--kuè koh tńg--khì --ah,

因為我一直咧想伊的代誌。
in-uī guá it-ti̍t leh siūnn i ê tāi-tsì.

哈哈哈，有夠重。
Ha ha ha, ū-kàu tāng.

長蔥仔鱷魚。
Tn̂g-tshang-á-kho̍k-hî.

你咧創啥物？
Lí leh tshòng siánn-mi̍h?

我佇咧遮等番薯刺蝟啦，
Guá tī leh tsia tán Han-tsî-tshì-uī --lah,

阮約好佇咧開粉紅仔花的樹仔跤見面，
gún iok hó tī-leh khui hún-âng-á hue ê tshiū-á-kha kìnn-bīn,

猶毋過伊一直無來。
iáu-m̄-koh i it-ti̍t bô lâi.

粉紅仔花諾，彼爿嘛有開喔！
Hún-âng-á hue --hioh, hit pîng mā ū khui --ooh!

喔！誠實的喔？
Ooh! Tsiânn-si̍t--ê --ooh?

番薯刺蝟！
Han-tsî-tshì-uī!

馬鈴薯狗！
Má-lîng-tsî-káu!

當時仔遮嘛有開粉紅仔花的樹仔？
Tang-sî-á tsia mā ū khui hún-âng-á hue ê tshiū-á?

等誠久矣。
Tán tsiânn kú --ah.

咱兩个攏等誠久矣。
Lán nn̄g ê lóng tán tsiânn kú --ah.

毋過，就是等你，我嘛感覺足歡喜的。
M̄-koh, tō sī tán --lí, guá mā kám-kak tsiok huann-hí--ê.

我嘛仝款。
Guá mā kāng-khuán.

等候是會當原諒的。
Tán-hāu sī ē-tàng guân-liōng--ê.

