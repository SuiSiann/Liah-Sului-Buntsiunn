59 愛讀冊的查某上媠

少年毋捌世事，
Siàu-liân m̄ bat sè-sū, 

干焦想欲親手晟養後生，
kan-na siūnn-beh tshin-tshiú tshiânn-ióng hāu-senn, 

糊里糊塗順從翁婿，
hôo-lí-hôo-tôo sūn-tsiông ang-sài, 

共「相夫教子」虛華的名牌仔結佇身軀頂，
kā “siòng-hu-kàu-tsú” hi-hua ê miâ-pâi-á kat tī sin-khu-tíng, 

放棄鐵飯碗。
hòng-khì thih-pn̄g-uánn. 

規年迵天，
Kui-nî-thàng-thinn, 

兩支跤佇三房兩廳踅來踅去，
nn̄g ki kha tī sann pâng nn̄g thiann se̍h lâi se̍h khì, 

規粒頭殼較想也是茶、油、柴、鹽、米、醋。
kui lia̍p thâu-khak khah siūnn iā sī tê, iû, tshâ, iâm, bí, tshòo.




無暝無日作穡，
Bô-mê-bô-ji̍t tsoh-sit, 

月頭月尾攏無領薪水。
gue̍h-thâu gue̍h-bué lóng bô niá sin-suí. 

一粒干樂，
Tsi̍t lia̍p kan-lo̍k, 

日頭出踅到月娘出，
ji̍t-thâu tshut se̍h kàu gue̍h-niû tshut, 

初一早踅到二九暝。
tshe-it tsá se̍h kàu jī-káu-mê.




有一工，
Ū tsi̍t kang, 

敢若神明來附體，
kánn-ná sîn-bîng lâi hù thé, 

雄雄清醒：「倒轉來家庭，
hiông-hiông tshing-tshénn: “Tò-tńg-lâi ka-tîng, 

失去錢財，
sit-khì tsînn-tsâi, 

袂當失去家己。」
bē-tàng sit-khì ka-kī.” 

聽人講：「骨力拍拚的查某上媠。」
Thiann lâng kóng: “Kut-la̍t phah-piànn ê tsa-bóo siōng suí.” 

嘛聽人講：「自信的查某上媠。」
Mā thiann lâng kóng:“ Tsū-sìn ê tsa-bóo siōng suí.” 

借問一下，
Tsioh-mn̄g --tsi̍t-ē, 

媠的標準到底是啥物？
suí ê piau-tsún tàu-té sī siánn-mih?




媠䆀袂當親像輕重抑是長短，
Suí bái bē-tàng tshin-tshiūnn khin-tāng ia̍h-sī tn̂g-té, 

用科學儀器就會當量著一个標準化的數字，
iōng kho-ha̍k gî-khì tō ē-tàng niû-tio̍h tsi̍t ê piau-tsún-huà ê sòo-jī, 

隨量隨知，
suî niû suî tsai, 

清清楚楚，
tshing-tshing-tshó-tshó, 

無爭論的空間。
bô tsing-lūn ê khong-kan. 

只是「媠」這種感覺綴所在、時代無相仝，
Tsí-sī “suí” tsit tsióng kám-kak tuè sóo-tsāi, sî-tāi bô sio-kāng, 

就有無仝的標準，
tō ū bô-kāng ê piau-tsún, 

真正是「廣東目鏡在人佮目」。
tsin-tsiànn sī “Kńg-tang ba̍k-kiànn tsāi lâng kah-ba̍k.”




抹粉、買衫仔褲會當予一个人的體面佇短短的時間內變媠。
Buah-hún, bé sann-á-khòo ē-tàng hōo tsi̍t ê lâng ê thé-bīn tī té-té ê sî-kan lāi piàn suí. 

毋過，
M̄-koh, 

內行人攏知影，
lāi-hâng-lâng lóng tsai-iánn, 

對身軀內底表現出來的氣質才是真正的媠，
tuì sin-khu lāi-té piáu-hiān tshut--lâi ê khì-tsit tsiah sī tsin-tsiànn ê suí, 

這款媠需要較長的時間來粒積、培養。
tsit khuán suí su-iàu khah tn̂g ê sî-kan lâi lia̍p-tsik, puê-ióng.




大、細漢後生睏落眠，
Tuā, sè-hàn hāu-senn khùn lo̍h-bîn,

代誌做煞矣。
tāi-tsì tsò-suah --ah. 

更深人靜，
Kenn tshim jîn tsīng, 

我就開始來享受「主婦免出門，
guá tō khai-sí lâi hiáng-siū “tsú-hū bián tshut-mn̂g, 

能知天下事」的快樂。
lîng ti thian-hā sū” ê khuài-lo̍k. 

拍開心內的門窗，
Phah-khui sim-lāi ê mn̂g-thang, 

看報紙、讀冊。
khuànn pò-tsuá, tha̍k-tsheh. 

無論是文學、政治、家政，
Bô-lūn sī bûn-ha̍k, tsìng-tī, ka-tsìng, 

佮意的加讀一寡仔，
kah-ì --ê ke tha̍k tsi̍t-kuá-á, 

較無趣味的目睭瞭過去。
khah bô tshù-bī ê ba̍k-tsiu lió --kuè-khì. 

就是按呢，
Tō sī án-ne, 

臺灣佮東京、紐約、巴黎、米蘭同齊時行。
Tâi-uân kah Tang-kiann, Niú-iok, Pa-lê, Bí-lân tâng-tsê sî-kiânn. 

誠久無買新衫仔褲，
Tsiânn kú bô bé sin sann-á-khòo, 

無要緊，
bô iàu-kín, 

共衫櫥內底舊貨提出來敆做伙穿，
kā sann-tû lāi-té kū huè the̍h tshut-lâi kap tsò-hué tshīng, 

嘛會當穿出有個性的媠，
mā ē-tàng tshīng-tshut ū kò-sìng ê suí, 

獨一無二呢！
to̍k-it-bû-jī --neh!




有一年，
Ū tsi̍t nî, 

來臺灣做交換教授的外國人，
lâi Tâi-uân tsò kau-uānn kàu-siū ê guā-kok-lâng, 

邀請翁婿參加感恩節的大餐。
iau-tshiánn ang-sài tsham-ka kám-un-tsiat ê tuā-tshan. 

美國人的宴席，
Bí-kok-lâng ê iàn-si̍k,

翁某鬥陣行是習慣性的禮數。
ang-bóo tàu-tīn kiânn sī si̍p-kuàn-sìng ê lé-sòo. 

我讀冊驗收的好機會來矣！
Guá tha̍k-tsheh giām-siu ê hó ki-huē lâi --ah!




囡仔發落好勢，
Gín-á hua̍t-lo̍h hó-sè, 

揣一間上近的美容院做頭毛，
tshuē tsi̍t king siōng kīn ê bí-iông-īnn tsò thâu-mn̂g, 

利用佇報紙佮冊本學著的常識，
lī-iōng tī pò-tsuá kah tsheh-pún o̍h--tio̍h ê siông-sik, 

衫仔褲、鞋仔佮皮包攏家己配，
sann-á-khòo, ê-á kah phuê-pau lóng ka-kī phuè, 

我已經改頭換面矣。
guá í-king kái-thâu-uānn-bīn --ah. 

厝邊隔壁十姊妹目睭瞪甲大大蕊，
Tshù-pinn-keh-piah tsa̍p-tsí-muē ba̍k-tsiu tènn kah tuā-tuā-luí, 

比水牛的目睭閣較大蕊，
pí tsuí-gû ê ba̍k-tsiu koh-khah tuā luí, 

身軀邊的翁婿嘛喙笑目笑，
sin-khu-pinn ê ang-sài mā tshuì-tshiò-ba̍k-tshiò. 

行路閣有風呢。
Kiânn-lōo koh ū-hong --neh.




讀冊予一个愛受氣、無自信的家庭主婦，
Tha̍k-tsheh hōo tsi̍t ê ài siū-khì, bô tsū-sìn ê ka-tîng tsú-hū, 

通過一場國際禮儀考試。
thong-kuè tsi̍t tiûnn kok-tsè lé-gî khó-tshì. 

我欲大聲喝講：「愛讀冊的查某上媠啦！」
Guá beh tuā-siann huah kóng: “Ài tha̍k-tsheh ê tsa-bóo siōng suí --lah!”

