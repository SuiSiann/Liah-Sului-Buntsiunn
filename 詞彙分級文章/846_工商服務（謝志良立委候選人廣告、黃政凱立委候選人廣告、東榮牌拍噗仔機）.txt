846 工商服務（謝志良立委候選人廣告、黃政凱立委候選人廣告、東榮牌拍噗仔機）

烏金充滿立法院，
Oo-kim tshiong-buán Li̍p-huat-īnn, 

爭權奪利一大堆，
tsing khuân tua̍t lī tsi̍t-tuā-tui, 

政黨惡鬥百姓哭，
tsìng-tóng ok-tàu peh-sènn khàu, 

正義公道⿰啥人主持？
tsìng-gī kong-tō siáng tsú-tshî? 

各位親愛的鄉親父老，
Kok-uī tshin-ài ê hiong-tshin hū-ló, 

大兄小弟，
tuā-hiann sió-tī, 

大姊小妹，
tuā-tsí sió-muē, 

我是謝志良，
guá sī Tsiā Tsì-liông, 

食錢良仔，
tsia̍h-tsînn Liông--á, 

車輪黨高雄南區提名立委候選人，
Tshia-lián tóng Ko-hiông lâm khu thê-miâ li̍p-uí hāu-suán-jîn, 

高雄在地老老實實勤勤儉儉的鱸鰻，
Ko-hiông tsāi-tē láu-láu-si̍t-si̍t khûn-khûn-khiām-khiām ê lôo-muâ, 

工程圍標一流，
kang-tîng uî-pio it-liû, 

色情行業的龍頭。
sik-tsîng hâng-gia̍p ê liông-thâu. 

這擺參選立委，
Tsit pái tsham-suán li̍p-uí, 

是欲去立法院掃除遐的烏金，
sī beh khì Li̍p-huat-īnn sàu-tû hia-ê oo-kim, 

若是總掃掉家己做，
nā-sī tsóng sàu-tiāu ka-tī tsò, 

利純才會濟。
lī-sûn tsiah ē tsē. 

立法院的烏金立委只有一个，
Li̍p-huat-īnn ê oo-kim li̍p-uí tsí-ū tsi̍t ê, 

謝志良，
Tsiā Tsì-liông, 

食錢良仔。
tsia̍h-tsînn Liông--á. 

最亂的時代，
Tsuè luān ê sî-tāi, 

最好的選擇，
tsuè hó ê suán-ti̍k,

清清白白買票，
 tshing-tshing-pe̍h-pe̍h bé-phiò, 

認認真真烏西。
jīn-jīn-tsin-tsin oo-se. 

車輪黨高雄南區提名立委候選人，
Tshia-lián tóng Ko-hiông lâm khu thê-miâ li̍p-uí hāu-suán-jîn, 

謝志良、
Tsiā Tsì-liông, 

食錢良。
tsia̍h-tsînn Liông.




我是反共大陸黨的黨主席，
Guá sī Huán-kiōng Tāi-lio̍k tóng ê tóng tsú-si̍k, 

黃政凱，
N̂g Tsìng-khái, 

阿凱仔。
A-khái-á. 

這擺參選立法委員，
Tsit pái tsham-suán li̍p-huat uí-uân, 

是欲入立法院堅持反共大陸的政策，
sī beh ji̍p Li̍p-huat-īnn kian-tshî huán-kiōng Tāi-lio̍k ê tsìng-tshik, 

消滅萬惡的共匪，
siau-bia̍t bān-ok ê kiōng-huí, 

解救苦難的同胞，
kái-kiù khóo-lān ê tông-pau, 

予in毋免閣再挖樹根，
hōo in m̄-bián koh-tsài óo tshiū-kin,

嚙樹皮。
gè tshiū-phuê. 

日後，
Ji̍t-āu, 

咱若反共大陸成功，
lán nā huán-kiōng Tāi-lio̍k sîng-kong, 

咱閣愛學羅通掃北的精神，
lán koh ài o̍h Lô Thong sàu pak ê tsing-sîn, 

先將俄羅斯共食掉，
sing tsiong Ngôo-lô-su kā tsia̍h-tiāu, 

閣再用薛仁貴征東的魄力，
koh-tsài iōng Sih Jîn-kuì tsing tang ê phik-li̍k, 

將韓國佮日本國共挈起來。
tsiong Hân-kok kah Ji̍t-pún-kok kā khe̍h --khí-lâi. 

我來學習薛平貴征西的氣魄，
Guá lâi ha̍k-si̍p Sih Phîng-kuì tsing se ê khì-phik, 

將越南、
tsiong Ua̍t-Lâm, 

泰國、
Thài-Kok, 

緬甸、
Bián-tiān, 

寮國，
Liâu-kok, 

馬來西亞平均，
Má-lâi-se-a pîng-kun, 

最後會師中原，
tsuè-āu huē su tiong-guân, 

向世界宣戰！
hiòng sè-kài suan-tsiàn! 

請各位支持反共大陸黨的黨主席，
Tshiánn kok-uī tsi-tshî Huán-kiōng Tāi-lio̍k tóng ê tóng tsú-si̍k, 

黃政凱，
N̂g Tsìng-khái, 

阿凱仔。
A-khái-á. 

拜託！
Pài-thok! 

拜託！
Pài-thok!




歌星的演唱會、
Kua-tshinn ê ián-tshiùnn-huē, 

候選人的政見發表會，
hāu-suán-jîn ê tsìng-kiàn huat-piáu-huē, 

造勢暗會，
tsō-sè àm-huē, 

做有人氣的產品，
tsò ū jîn-khì ê sán-phín, 

東榮牌拍噗仔機，
Tang-îng pâi phah-pho̍k-á ki, 

一人一臺東榮牌拍噗仔機，
tsi̍t lâng tsi̍t tâi Tang-îng pâi phah-pho̍k-á ki, 

毋免手拍甲凝血兼烏青。
m̄-bián tshiú phah kah gîng-hueh kiam oo-tshinn. 

東榮牌拍噗仔機，
Tang-îng pâi phah-pho̍k-á ki, 

紅色開關共揤落去，
âng-sik khai-kuan kā ji̍h --lo̍h-khì, 

喝好，
huah hó, 

喝著閣喝是。
huah tio̍h koh huah sī. 

烏色的開關揤⿰落去，
Oo-sik ê khai-kuan ji̍h --lueh, 

#安可！安可！#，
#安可！安可！#,

喝袂離。
huah bē lī. 

東榮牌拍噗仔機，
Tang-îng pâi phah-pho̍k-á ki, 

用來拍蠓仔，
iōng-lâi phah báng-á, 

拍囡仔，
phah gín-á, 

也真四序。
iā tsin sù-sī. 

東榮牌拍噗仔機，
Tang-îng pâi phah-pho̍k-á ki, 

請到各大電器行、
tshiánn kàu kok tuā tiān-khì-hâng, 

電器量販店、
tiān-khì liōng-huàn-tiàm, 

大賣場購買。
tuā-bē-tiûnn kòo-bé. 

欲買愛認明，
Beh bé ài jīn-bîng, 

包裝外口有一个圓箍仔內底寫一字黃字的，
pau-tsong guā-kháu ū tsi̍t ê înn-khoo-á lāi-té siá tsi̍t jī N̂g --jī --ê, 

才是咱東榮牌拍噗仔機。
tsiah sī lán Tang-îng pâi phah-pho̍k-á ki.

