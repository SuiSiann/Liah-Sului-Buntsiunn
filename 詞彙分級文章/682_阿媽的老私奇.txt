682 阿媽的老私奇

講著私奇，
Kóng-tio̍h sai-khia, 

毋管是物件抑是錢，
m̄-kuán sī mi̍h-kiānn ia̍h-sī tsînn, 

相信真濟人攏會真好玄。
siong-sìn tsin tsē lâng lóng ē tsin hònn-hiân. 

有人講，
Ū lâng kóng, 

藏私奇是真正常的代誌，
tshàng sai-khia sī tsin tsìng-siông ê tāi-tsì, 

嘛有人認為，
mā ū lâng jīn-uî, 

毋通掩掩揜揜，
m̄ thang ng-ng-iap-iap, 

尤其對厝裡的人是欲藏啥私奇？
iû-kî tuì tshù--lí ê lâng sī beh tshàng siánn sai-khia? 

總是，
Tsóng--sī, 

逐家攏有無仝的看法。
ta̍k-ke lóng ū bô-kāng ê khuànn-huat.

阿媽的老私奇是公開的，
A-má ê lāu sai-khia sī kong-khai --ê, 

伊咧用的時，
i teh iōng ê sî, 

阮攏會佯毋知，
guán lóng ē tènn m̄ tsai, 

想講阿媽歡喜就好，
siūnn-kóng a-má huann-hí tō hó, 

嘛袂去計較伊錢是開去佗位。
mā bē khì kè-kàu i tsînn sī khai khì tó-uī. 

阿爸講做序大人的，
A-pah kóng tsò sī-tuā-lâng --ê, 

總是𠢕照顧囝兒序細抑是孫仔輩，
tsóng--sī gâu tsiàu-kòo kiánn-jî sī-sè ia̍h-sī sun-á-puè, 

阿媽按怎用攏有伊的道理。
a-má án-tsuánn iōng lóng ū i ê tō-lí.

阿公過身了後，
A-kong kuè-sin liáu-āu, 

漁保佮農會領的錢攏予阿媽做私奇，
hî-pó kah lông-huē niá ê tsînn lóng hōo a-má tsò sai-khia, 

伊嘛閣有老人年金通領。
i mā koh ū lāu-lâng-nî-kim thang niá, 

毋過，
M̄-koh, 

阿爸兄弟姊妹嘛是攏會提錢予阿媽做所費。
a-pah hiann-tī-tsí-muē mā sī lóng ē the̍h tsînn hōo a-má tsò sóo-huì. 

看伊欲食、欲用抑是欲四界佮人去遊覽，
Khuànn i beh tsia̍h, beh iōng ia̍h-sī beh sì-kè kah lâng khì iû-lám, 

甚至做公益賑災濟貧，
sīm-tsì tsò kong-ik tsín-tsai tsè pîn, 

攏隨在伊去做。
lóng suî-tsāi i khì tsò. 

阿媽今年已經八十外矣，
A-má kin-nî í-king peh-tsa̍p-guā --ah, 

猶是逐工透早天未光、狗未吠，
iáu sī ta̍k kang thàu-tsá thinn buē kng, káu buē puī, 

就起來拍外丹功。
tō khí-lâi phah guā-tan-kong. 

阿爸講：
A-pah kóng: 

「規庄仔內的老歲仔，
“Kui tsng-á-lāi ê lāu-huè-á, 

若是有咧做外丹功的，
nā-sī ū teh tsò guā-tan-kong --ê, 

會使講一半以上攏是阿媽的學生。」
ē-sái kóng tsi̍t-puànn í-siōng lóng sī a-má ê ha̍k-sing.”

雖然in的姿勢無蓋標準，
Sui-jiân in ê tsu-sè bô kài piau-tsún, 

招式的名嘛才聽有。
tsiau-sik ê miâ mā tsiah thiann-ū. 

親像「雙手合十安神功」，
Tshin-tshiūnn “Siang-tshiú ha̍p-si̍p an-sîn kong”, 

講是咧搬布袋戲；
kóng sī teh puann pòo-tē-hì; 

「小仙鶴步」，
“Sió sian ho̍h pōo”, 

講是機器人。
kóng sī ki-khì-lâng. 

毋過，
M̄-koh, 

總是有咧振動，
tsóng--sī ū teh tín-tāng, 

對身體健康有幫助，
tuì sin-thé kiān-khong ū pang-tsōo, 

會減少真濟身苦病疼。
ē kiám-tsió tsin tsē sin-khóo-pēnn-thiànn.

逐擺若看著阿媽，
Ta̍k pái nā khuànn-tio̍h a-má, 

伊攏會問講：
i lóng ē mn̄g kóng: 

「乖孫的啊，
“Kuai sun --ê --ah, 

你有愛食啥物無？
lí ū ài tsia̍h siánn-mih --bô? 

冊愛好好仔讀，
Tsheh ài hó-hó-á tha̍k, 

毋通佮人冤家喔！
m̄ thang kah lâng uan-ke --ooh! 

所費有夠通用無？
Sóo-huì ū-kàu thang iōng --bô? 

來！
Lâi! 

阿媽遮的予你。
A-má tsia--ê hōo --lí. 

你就去市仔口，
Lí tō khì tshī-á-kháu, 

揣看有啥好料的，
tshuē khuànn ū siánn hó-liāu --ê, 

通買一寡仔轉來予逐家食。」
thang bé tsi̍t-kuá-á tńg--lâi hōo ta̍k-ke tsia̍h,” 

錢佇伊的橐袋仔底，
Tsînn tī i ê lak-tē-á-té, 

親像袋袂牢仝款。
tshin-tshiūnn tē bē tiâu kāng-khuán.

聽阿母講，
Thiann a-bú kóng, 

阿媽是一个真精光的人。
a-má sī tsi̍t ê tsin tsing-kong ê lâng. 

身軀邊雖然有淡薄仔私奇，
Sin-khu-pinn sui-jiân ū tām-po̍h-á sai-khia, 

但是攏用佇該用的所在。
tān-sī lóng iōng tī kai iōng ê sóo-tsāi. 

親像序細欲蓄財產、做生理，
Tshin-tshiūnn sī-sè beh hak tsâi-sán, tsò-sing-lí, 

抑是孫仔輩欲讀冊、嫁娶，
ia̍h-sī sun-á-puè beh tha̍k-tsheh, kè-tshuā, 

甚至親情朋友的人情世事，
sīm-tsì tshin-tsiânn pîng-iú ê jîn-tsîng-sè-sū, 

阿媽攏認為伊是大家長，
a-má lóng jīn-uî i sī tuā ka-tiúnn, 

愛來發落遮沓沓滴滴的代誌。
ài lâi hua̍t-lo̍h tsia ta̍p-ta̍p-tih-tih ê tāi-tsì. 

為著無欲增加逐家的負擔，
Uī-tio̍h bô beh tsing-ka ta̍k-ke ê hū-tam, 

攏用伊的老私奇來處理遮的大細項工課。
lóng iōng i ê lāu sai-khia lâi tshú-lí tsia-ê tuā-sè hāng khang-khuè.

所以講，
Sóo-í kóng, 

阿媽的老私奇嘛是愛定定共添水佮加油。
a-má ê lāu sai-khia mā sī ài tiānn-tiānn kā thinn tsuí kah ka-iû. 

若無，
Nā-bô, 

有一工你若想著欲食啥物好料的，
ū tsi̍t kang lí nā siūnn-tio̍h beh tsia̍h siánn-mih hó-liāu --ê, 

阿媽干焦會當牽你去街仔路看人買、看人食喔！
a-má kan-na ē-tàng khan lí khì ke-á-lōo khuànn lâng bé, khuànn lâng tsia̍h --ooh! 

講到遮，
Kóng kàu tsia, 

阮母仔囝是笑甲喙仔裂獅獅……。
guán bú-á-kiánn sī tshiò kah tshuì-á li̍h-sai-sai…….

