863 未食五日節粽

我逐冬食著頭粒五日節粽，
Guá ta̍k tang tsia̍h-tio̍h thâu lia̍p Gōo-ji̍t-tseh tsàng, 

毋是想著破裘仔愛放毋放，
m̄ sī siūnn-tio̍h phuà hiû-á ài pàng m̄ pàng, 

我是「未食五日節粽，毋知鄉愁遐爾重」。
guá sī “Buē tsia̍h Gōo-ji̍t-tseh tsàng, m̄ tsai hiong-tshiû hiah-nī tāng”. 

五日節的一禮拜前，
Gōo-ji̍t-tseh ê tsi̍t lé-pài tsîng, 

阮二姊用這馬足利便的『#宅急便#』，
guán jī-tsí iōng tsit-má tsiok lī-piān ê ‘#宅急便#’, 

寄一捾家己縛的肉粽分我食。
kià tsi̍t kuānn ka-kī pa̍k ê bah-tsàng pun guá tsia̍h. 

一接著，
Tsi̍t tsiap--tio̍h, 

我就隨提一粒退冰了，
guá tō suî the̍h tsi̍t lia̍p thè-ping liáu, 

用電鍋炊來食。
iōng tiān-ko tshue lâi tsia̍h. 

下港的粽一窒入喙，
Ē-káng ê tsàng tsi̍t that-ji̍p tshuì, 

隨少年三十幾歲，
suî siàu-liân sann-tsa̍p kuí huè, 

若像轉去國中那耍水那洗粽箬的日子，
ná-tshiūnnn tńg-khì kok-tiong ná sńg-tsuí ná sé tsàng-ha̍h ê ji̍t-tsí, 

熱天有彼款足涼的工課，
jua̍h-thinn ū hit khuán tsiok liâng ê khang-khuè, 

有夠讚。
ū-kàu tsán. 

後來，
Āu--lâi, 

阿公阿媽過身，
a-kong a-má kuè-sin, 

無人縛予阮食，
bô lâng pa̍k hōo guán tsia̍h, 

阮三个姊妹仔，
guán sann ê tsí-muē-á, 

就買料炒料到縳粽煠粽，
tō bé liāu tshá liāu kàu pa̍k-tsàng sa̍h-tsàng, 

有模有款。
ū bôo ū khuán.




粽箬仝款是我來洗，
Tsàng-ha̍h kāng-khuán sī guá lâi sé, 

免技術愛有耐心的工課，
bián ki-su̍t ài ū nāi-sim ê khang-khuè, 

毋過，
m̄-koh, 

彼擺我有縛著誠濟肉粽，
hit pái guá ū pa̍k-tio̍h tsiânn tsē bah-tsàng, 

會曉縛粽，
ē-hiáu pa̍k-tsàng, 

表示已經大漢。
piáu-sī í-king tuā-hàn. 

大姊款的料比阿媽較豐派，
Tuā-tsí khuán ê liāu pí a-má khah phong-phài, 

伊毋知去佗位學來的，
i m̄ tsai khì tó-uī o̍h lâi --ê, 

毋但秫米愛用油蔥仔酥炒過；
m̄-nā tsu̍t-bí ài iōng iû-tshang-á-soo tshá --kuè； 

蝦米、香菇、半精肥的豬肉、鰇魚，
hê-bí, hiunn-koo, puànn tsiann-puî ê ti-bah, jiû-hî, 

用紅蔥仔頭芡芳了，
iōng âng-tshang-á-thâu khiàn-phang liáu, 

閣濫中藥房拆轉來的五香炒甲芳貢貢、
koh lām tiong-io̍h-pâng thiah --tńg-lâi ê ngóo-hiang tshá kah phang-kòng-kòng, 

貢貢芳；
kòng-kòng-phang; 

閣有塗豆、規粒的鹹卵仁佮規粒的栗子。
koh ū thôo-tāu, kui lia̍p ê kiâm nn̄g-jîn kah kui lia̍p ê la̍t-tsí. 

縳家己食好，
Pa̍k ka-kī tsia̍h hó, 

若欲賣會算袂和。
nā beh bē ē sǹg-bē-hô. 

那縛著那煠縛好的粽，
Ná pa̍k-tio̍h ná sa̍h pa̍k-hó ê tsàng, 

一鼎愛煠點半鐘。
tsi̍t tiánn ài sa̍h tiám-puànn-tsing. 

我這个洗粽箬耍水上涼的細漢的，
Guá tsit ê sé tsàng-ha̍h sńg tsuí siōng liâng ê sè-hàn--ê, 

就加一項上熱的工課──顧火。
tō ke tsi̍t hāng siōng jua̍h ê khang-khuè──kòo hué.




有影比以前較好食，
Ū-iánn pí í-tsîng khah hó-tsiah, 

𩚨𩚨𩚨、芳芳芳。
khiū-khiū-khiū, phang-phang-phang. 

這就是正港用煠的好料的下港粽。
Tse tō sī tsiànn-káng iōng sa̍h --ê hó-liāu ê ē-káng tsàng. 

二姊寄來就是這味，
Jī tsí kià lâi tō sī tsit bī, 

佮北部若粽箬包油飯用炊的無仝。
kah pak-pōo ná tsàng-ha̍h pau iû-pn̄g iōng tshue --ê bô kāng. 

食著下港粽，
Tsia̍h-tio̍h ē-káng tsàng, 

才知影阮姊妹仔的感情縛比粽較絚，
tsiah tsai-iánn guán tsí-muē-á ê kám-tsîng pa̍k pí tsàng khah ân, 

一直捾規總，
it-ti̍t kuānn kui tsáng, 

才知我思念故鄉的心情遐爾重。
tsiah tsai guá su-liām kòo-hiong ê sim-tsîng hiah-nī tāng.

