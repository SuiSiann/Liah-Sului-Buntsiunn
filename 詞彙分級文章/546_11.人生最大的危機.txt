546 11.人生最大的危機

#一路#，
#一路#, 

#一路#，
#一路#, 

危險，
guî-hiám, 

危險接近你矣，
guî-hiám tsiap-kūn --lí --ah, 

明仔載，
bîn-á-tsài, 

你會發生足不幸的代誌，
lí ē huat-sing tsiok put-hīng ê tāi-tsì, 

嘛袂用得講是不幸的代誌，
mā buē-īng-eh kóng sī put-hīng ê tāi-tsì,

對你來講，
 tuì lí lâi kóng, 

是關係著你的生死的代誌。
sī kuan-hē tio̍h lí ê senn-sí ê tāi-tsì.




哪會逐擺攏是你這个跤去踢著你啦。
Ná ē ta̍k pái lóng sī lí tsit ê kha khì that-tio̍h lí --lah.




是#凱都力妮#！
Sī #凱都力妮#! 

你哪會仙記就記袂起來唅？
Lí ná ē sian kì tō kì bē khí--lâi --hannh?




你是欲閣創啥啦？
Lí sī beh koh tshòng siánn --lah?




你聽予好喔，
Lí thiann hōo hó --ooh, 

我這改來是特別來共你講的，
guá tsit kái lâi sī ti̍k-pia̍t lâi kā lí kóng--ê, 

你喔，
lí --ooh,

將會拄著危險喔！
 tsiong ē tú-tio̍h guî-hiám --ooh!




啊？
Ah?




明仔載，
Bîn-á-tsài, 

你會因為某乜人來牽連著一件非常嚴重的代誌。
lí ē in-uī móo-mí-lâng lâi khan-liân tio̍h tsi̍t kiānn hui-siông giâm-tiōng ê tāi-tsì.




某乜人是啥人啊？
Móo-mí-lâng sī siánn-lâng --ah? 

啊會發生啥物嚴重的代誌？
Ah ē huat-sing siánn-mih giâm-tiōng ê tāi-tsì?




我就已經共你講遮濟矣，
Guá tō í-king kā lí kóng tsiah tsuē --ah,

你毋通軟塗深掘喔，
 lí m̄-thang nńg-thôo-tshim-ku̍t --ooh,

按呢生我實在足傷腦筋的。
 án-ne-senn guá si̍t-tsāi tsiok siong-náu-kun--ê.




你若無愛共我講，
Lí nā bô ài kā guá kóng,

你就乖乖仔踮佇你彼个世界，
 lí tō kuai-kuai-á tiàm tī lí hit ê sè-kài, 

免來揣我啊！
bián lâi tshē --guá --ah!




真失禮謼，
Tsin sit-lé --hooh, 

我雖然毋免落阿鼻地獄，
guá sui-liân m̄-bián lo̍h a-pî tē-ga̍k, 

猶毋過我嘛無咧彼个世界。
iáu-m̄-koh guá mā bô teh hit ê sè-kài.




哈哈哈！
Ha ha ha! 

我知影矣啦，
Guá tsai-iánn --ah --lah, 

你根本無法度做仙，
lí kun-pún bô-huat-tōo tsò sian, 

有夠可憐的！
ū-kàu khó-liân --ê! 

喔，
Ooh, 

我知影矣啦，
guá tsai-iánn --ah --lah,

你一定是為著欲做仙，
 lí it-tīng sī uī-tio̍h beh tsò sian, 

才會閣來揣我，
tsiah ē koh lâi tshē --guá,

愛我共你做東做西，
 ài guá kā lí tsò tang tsò sai,

著無？
 tio̍h --bô?




恬去，
Tiām --khì, 

恬去！
tiām --khì! 

我才無想欲做仙咧，
Guá tsiah bô siūnn-beh tsò sian --leh, 

我共你講，
guá kā lí kóng, 

我是特別帶我的慈悲心來的喔！
guá sī ti̍k-pia̍t tuà guá ê tsû-pi-sim lâi--ê --ooh! 

你聽予好，
Lí thiann hōo hó, 

明仔載你會拄著九年加一點仔的人生當中上大的危機喔！
bîn-á-tsài lí ē tú-tio̍h káu nî ke tsi̍t-tiám-á ê lîn-sing tang-tiong siōng tuā ê guî-ki --ooh!

假使你若無較細膩咧，
 Ká-sú lí nā bô khah sè-jī --leh, 

可能就會去阿鼻地獄喔！ 
khó-lîng tiō ē khì a-pî tē-ga̍k --ooh!




烏白講！
Oo-pe̍h kóng!




欲信毋信隨在你啦，
Beh sìn m̄ sìn suî-tsāi lí --lah, 

猶毋過我的超能力是百分之百準的喔，
iáu-m̄-koh guá ê tshiau-lîng-li̍k sī pah-hun-tsi-pah tsún--ê --ooh,

這款代誌你應該是上清楚的，
 tsit khuán tāi-tsì lí ing-kai sī siōng tshing-tshó--ê, 

敢毋是咧？
kám m̄ sī --leh?

橫直你家己愛細膩啦，
 Huînn-ti̍t lí ka-kī ài sè-jī --lah, 

啊若無你會比我閣較早做仙喔！
ah nā-bô lí ē pí guá koh-khah tsá tsò sian --ooh!




今仔日敢誠實會出代誌？
Kin-á-li̍t kám tsiânn-si̍t ē tshut tāi-tsì?

敢誠實會因為某乜人予我面對真大的危險，
 Kám tsiânn-si̍t ē in-uī móo-mí-lâng hōo guá bīn-tuì tsin tuā ê guî-hiám,

敢袂是阮阿母？
 kám bē sī gún a-bú?




#一路#啊，
#一路# --ah,

應該是真緊就會當食早頓矣乎。
 ing-kai sī tsin kín tō ē-tàng tsia̍h tsá-tǹg --ah --honnh.




哇！
Uah!




是阿公！
Sī a-kong!




𠢕早啊，
Gâu-tsá --ah,

我的心肝寶貝#一路#啊。
 guá ê sim-kuann pó-puè #一路# --ah.




阿公人遮好，
A-kong lâng tsiah hó, 

哪有可能會害我啦。
ná ū khó-lîng ē hāi --guá --lah.




啊！
Ah!




啊！
Ah!




按怎，
Án-nuá, 

袂用得諾。
bē-īng-eh --hioh.




真有可能是伊喔！
Tsin ū khó-lîng sī i --ooh!




唷，
Ioh, 

#一路#喂，
#一路# --ueh, 

阿桂猶閣有壯太in兩个來接你矣喔。
A-kuì iáu-koh ū Tsòng-thài in nn̄g ê lâi tsiap --lí --ah --ooh. 

喂，
Ueh,

啊恁阿爸表現了按怎啊？
 ah lín a-pah piáu-hiān liáu án-tsuánn --ah?




看起來應該袂䆀啦，
Khuànn --khí-lâi ing-kai bē-bái --lah, 

頂擺多謝恁的鬥相共。
tíng-pái to-siā lín ê tàu-sann-kāng.




只要你佮壯太若好好仔鬥陣，
Tsí-iàu lí kah Tsòng-thài nā hó-hó-á tàu-tīn, 

兄妹仔感情好就無問題矣啦。
hiann-muē-á kám-tsîng hó tō bô būn-tê --ah --lah.




可能閣愛小教一下才會用得喔。
Khó-lîng koh ài sió kà --tsi̍t-ē tsiah ē-īng-eh --ooh.

伊已經予人倖歹矣啦。
 I í-king hōo lâng sīng-pháinn --ah --lah.




哈哈，
Ha ha, 

若按呢就順紲共阮#一路#小教一下，
nā án-ne tō sūn-suà kā gún #一路# sió kà --tsi̍t-ē,

按呢叔仔我毋才會加較輕鬆啊。
 án-ne tsik--á guá m̄-tsiah ē ke khah khin-sang --ah.




伊無藥通救矣啦！
I bô io̍h thang kiù --ah --lah!




哈哈哈。
Ha ha ha.




敢袂是恁乎？
Kám buē sī lín --honnh? 

想袂到這个人就是。
Siūnn-bē-kàu tsit ê lâng tiō sī.




哇！
Uah! 

想袂到咱兜的#一路#今仔日透早遮有個性喔！
Siūnn-bē-kàu lán tau ê #一路# kin-á-li̍t thàu-tsá tsiah ū kò-sìng --ooh!




喂，
Ueh, 

#一路#，
#一路#,

你穿彼領外套去學校，
 lí tshīng hit niá guā-thò khì ha̍k-hāu, 

敢有適合？
kám ū sik-ha̍p?




哈哈哈。
Ha ha ha. 

地獄？
Tē-ga̍k?

因為某乜人？
 In-uī móo-mí-lâng? 

莫怪你一透早就怪怪。
Bo̍k-kuài lí tsi̍t thàu-tsá tō kuài-kuài.




嗯，
Mh, 

所以我今仔日一定愛特別注意才會用得。
sóo-í guá kin-á-li̍t it-tīng ài ti̍k-pia̍t tsù-ì tsiah ē-īng-eh.




敢誠實會準唅？
Kám tsiânn-si̍t ē tsún --hannh?




嗯，
Mh,

伊進前共我講的攏真準喔，
 i tsìn-tsîng kā guá kóng--ê lóng tsin tsún --ooh,

較注意的絕對袂毋著啦！
 khah tsù-ì--ê tsua̍t-tuì buē m̄-tio̍h --lah!  

啊！
Ah!




恁兩个人徛踮遮是咧創啥啦，
Lín nn̄g ê lâng khiā tiàm tsia sī leh tshòng siánn --lah, 

若毋較緊呢乎，
nā m̄ khah kín --neh --honnh, 

我是欲先入去教室矣喔。
guá sī beh sing ji̍p-khì kàu-sik --ah --ooh.




敢講是考試，
Kám-kóng sī khó-tshì,

考試是我這世人上大的危機。
 khó-tshì sī guá tsit-sì-lâng siōng tuā ê guî-ki.




老師，
Lāu-su,

是毋是欲考試唅？
 sī m̄ sī beh khó-tshì --hannh?




嗯？
Mh?

毋是啊。
 M̄ sī --ah.




毋是啦。
M̄ sī --lah.




這是明仔載欲注預防射的通知啦，
Tse sī bîn-á-tsài beh tsù ī-hông-siā ê thong-ti --lah,

欲叫家長簽名的。
 beh kiò ka-tiúnn tshiam-miâ--ê.




預防射？
Ī-hông-siā?

注射啊！
 Tsù-siā --ah!




考試是明仔載啊！
Khó-tshì sī bîn-á-tsài --ah!




考試！
Khó-tshì!




考國文、數學猶閣自然。
Khó kok-bûn, sòo-ha̍k iah-koh tsū-liân.




無毋著啦，
Bô m̄-tio̍h --lah,

這就是我上大的危機啊。
 tse tiō sī guá siōng tuā ê guî-ki --ah.




喔，
Ooh,

真正是足嚴重的，
 tsin-tsiànn sī tsiok giâm-tiōng--ê, 

毋知影有死抑無？
m̄ tsai-iánn ū sí ia̍h bô?




無啦，
Bô --lah,

聽講已經救起來矣，
 thiann-kóng í-king kiù --khí-lâi --ah, 

是一个少年人。
sī tsi̍t ê siàu-liân-lâng.




著啊，
Tio̍h --ah, 

透早救護車來，
thàu-tsá kiù-hōo-tshia lâi, 

吵甲欲死咧。
tshá kah beh sí --leh.




就是講咩，
Tiō sī kóng --meh, 

若毋緊處理予好，
nā m̄ kín tshú-lí hōo hó, 

人是欲按怎做生理啊？
lâng sī beh án-nuá tsò-sing-lí --ah?




會當做的乎，
Ē-tàng tsò--ê --honnh, 

阮這爿攏已經做矣，
gún tsit pîng lóng í-king tsò --ah, 

猶毋過因為出血過多，
iáu-m̄-koh in-uī tshut-hueh kuè to, 

所以伊這馬的情形真危險啦。
sóo-í i tsit-má ê tsîng-hîng tsin guî-hiám --lah.




若按呢，
Nā án-ne, 

阮春彥伊？
gún Tshun-giān i?




假使講若會當擋到明仔載，
Ká-sú-kóng nā ē-tàng tòng kàu bîn-á-tsài, 

按呢凡勢有希望，
án-ne huān-sè ū hi-bāng, 

這馬乎，
tsit-má --honnh, 

就愛看伊家己本身的求生意念矣啦。
tō ài khuànn i ka-kī pún-sin ê kiû-sing ì-liām --ah --lah.




我咧欲死矣是毋？
Guá tih-beh sí --ah sī --m̄?

其實死嘛無要緊，
 Kî-si̍t sí mā bô iàu-kín, 

會使算講是完全解脫矣。
ē-sái sǹg-kóng sī uân-tsuân kái-thuat --ah.




假使講伊若有想欲見的人，
Ká-sú kóng i nā ū siūnn-beh kìnn ê lâng, 

就愛趁這馬矣。
tiō ài thàn tsit-má --ah.




有一个人，
Ū tsi̍t ê lâng, 

只有一个人我想欲見伊，
tsí-ū tsi̍t ê lâng guá siūnn-beh kìnn --i, 

#加奈#。
#加奈#.




#加奈#？
#加奈#?




啊？
Ah?




#加奈#。
#加奈#.




這馬伊？
Tsit-má i?




我有聽著啦，
Guá ū thiann-tio̍h --lah, 

猶毋過問題是這馬欲按怎聯絡彼个查某囡仔啊。
iáu-m̄-koh būn-tê sī tsit-má beh án-nuá liân-lo̍k hit ê tsa-bóo gín-á --ah.




無毋著，
Bô m̄-tio̍h, 

無論如何我一定欲見伊一面，
bô-lūn lû-hô guá it-tīng beh kìnn i tsi̍t bīn,

有一寡話我一定欲共伊講。
 ū tsi̍t-kuá uē guá it-tīng beh kā i kóng.




一定是按呢，
It-tīng sī án-ne,

我敢講，
 guá kánn kóng, 

明仔載的考試我一定會考鴨卵。
bîn-á-tsài ê khó-tshì guá it-tīng ē khó ah-nn̄g. 

阮阿母佮阮阿爸，
Gún a-bú kah gún a-pah, 

一定會去予老師叫來學校啦，
it-tīng ē khì hōo lāu-su kiò lâi ha̍k-hāu --lah,

紲落來我會去予阮阿爸蹔，
 suà --lo̍h-lâi guá ē khì hōo gún a-pah tsàm, 

去予阮阿母㧌，
khì hōo gún a-bú mau,

予in拍甲糜糜卯卯，
 hōo in phah kah mi-mi-mauh-mauh,

上尾仔絕對仝款閣予in關佇咧倉庫枵腹肚。
 siōng bué--á tsua̍t-tuì kāng-khuán koh hōo in kuinn tī-leh tshng-khòo iau pak-tóo.




毋但按呢生呢，
M̄-nā án-ne-senn --neh,

預防針閣無拍好，
ī-hông-tsiam koh bô phah hó,

一改閣一改，
 tsi̍t kái koh tsi̍t kái, 

一改閣一改重拍。
tsi̍t kái koh tsi̍t kái tîng phah.




地獄。
Tē-ga̍k.




啊到這馬攏已經三年矣啦，
Ah kàu tsit-má lóng í-king sann nî --ah --lah, 

我看乎，
guá khuànn --honnh, 

早就佮別的查埔人鬥陣矣啦。
tsá tō kah pa̍t ê tsa-poo-lâng tàu-tīn --ah --lah.




彼个囡仔想欲見伊，
Hit ê gín-á siūnn-beh kìnn --i, 

總是愛想辦法。
tsóng--sī ài siūnn pān-huat.




辦法？
Pān-huat? 

這馬連人佇佗位攏毋知，
Tsit-má liân lâng tī tó-uī lóng m̄ tsai, 

是有啥物辦法？
sī ū siánn-mih pān-huat?

而且當初是你無佮意彼个查某囡仔的。
 Lî-tshiánn tong-tshoo sī lí bô kah-ì hit ê tsa-bóo gín-á--ê.




你哪會使講這種話啦。
Lí ná ē-sái kóng tsit tsióng uē --lah.




#加奈#，
#加奈#,

無論如何，
 bô-lūn lû-hô, 

我一定欲見你最後一面，
guá it-tīng beh kìnn lí tsuè-āu tsi̍t bīn, 

我拜託你予我去揣你，
guá pài-thok --lí hōo guá khì tshē --i, 

我求你。
guá kiû --lí. 

啊？
Ah?




猶毋過地獄是今仔日乎？
Iáu-m̄-koh tē-ga̍k sī kin-á-li̍t --honnh?




嗯，
Mh, 

昨昏暗講明仔載。
tsa-hng-àm kóng bîn-á-tsài.




所以是今仔日才著啦。
Sóo-í sī kin-á-li̍t tsiah tio̍h --lah.

注射佮考試攏是明仔載啊，
Tsù-siā kah khó-tshì lóng sī bîn-á-tsài --ah,

無的確昨昏已經過半暝十二點矣喔，
 bô-tik-khak tsa-hng í-king kuè puànn-mî tsa̍p-lī tiám --ah --ooh, 

所以講。
sóo-í kóng.




我毋知啦。
Guá m̄ tsai --lah.




若是過半暝十二點了後，
Nā sī kuè puànn-mî tsa̍p-lī tiám liáu-āu, 

雖然是昨昏暗，
sui-liân sī tsa-hng-àm, 

猶毋過變做今仔日矣呢，
iáu-m̄-koh piàn-tsuè kin-á-li̍t --ah --neh,

明仔載就毋是今仔日，
 bîn-á-tsài tiō m̄ sī kin-á-li̍t,

是明仔載矣。
 sī bîn-á-tsài --ah.




嗯，
Mh,

橫直乎昨昏暗的昨昏就是地獄啦。
 huînn-ti̍t --honnh tsa-hng-àm ê tsa-hng tō sī tē-ga̍k --lah.




按呢生就著矣，
Án-ne-senn tiō tio̍h --ah,

愛注意的是明仔載，
 ài tsù-ì ê sī bîn-á-tsài,

緊入來教室啦。
 kín li̍p-lâi kàu-sik --lah.




#一路#。
#一路#.




啥物啊，
Siánn-mih --ah,

又閣是魔神仔，
 iū-koh sī môo-sîn-á, 

哪會所有的魔神仔攏欲來揣我啦。
ná ē sóo-ū ê môo-sîn-á lóng beh lâi tshē --guá --lah.




一旦若變做魔神仔， 
It-tàn nā piàn-tsò môo-sîn-á, 

就會當知影啥物人看會著魔神仔，
tō ē-tàng tsai-iánn siánn-mih lâng khuànn ē tio̍h môo-sîn-á,

所以阮毋才會攏來揣你啊，
 sóo-í gún m̄-tsiah ē lóng lâi tshē --lí --ah,

我有代誌愛拜託你。
 guá ū tāi-tsì ài pài-thok --lí.




奇怪，
Kî-kuài, 

是毋是我的身軀有啥物記號啊？
sī m̄ sī guá ê sin-khu ū siánn-mih kì-hō --ah?

佇咧佗啦？
 Tī leh tó --lah?




這件代誌你一定愛答應我，
Tsit kiānn tāi-tsì lí it-tīng ài tah-ìng --guá, 

佇咧明仔載進前，
tī-leh bîn-á-tsài tsìn-tsîng,

我佮你的身軀敢會當交換？
 guá kah lí ê sin-khu kám ē-tàng kau-uānn?




啊？
Ah? 

我敢有聽毋著唅？
Guá kám ū thiann m̄-tio̍h --hannh? 

你是一个魔神仔呢，
Lí sī tsi̍t ê môo-sîn-á --neh, 

是欲按怎佮我鬥陣交換身軀？
sī beh án-nuá kah guá tàu-tīn kau-uānn sin-khu?




你這馬所看著的是靈魂，
Lí tsit-má sóo khuànn--tio̍h --ê sī lîng-hûn,

因為我猶未斷氣 所以我的肉體猶閣是活咧。
 in-uī guá ah-buē tn̄g-khuì sóo-í guá ê bah-thé iáu-koh sī ua̍h --leh.

啊？
Ah? 

你猶閣活咧喔？
Lí iáu-koh ua̍h --leh --ooh?




有狀況矣，
Ū tsōng-hóng --ah, 

才一目𥍉就來共發生矣。
tsiah tsi̍t-ba̍k-nih tō lâi kā huat-sing --ah.




醫生啊！
I-sing --ah!




春彥，春彥啊。
Tshun-giān, Tshun-giān --ah.




你猶活咧喔？
Lí iáu ua̍h --leh --ooh?




我干焦賰一口氣爾爾，
Guá kan-na tshun tsi̍t kháu khuì niā-niā,

所以若毋緊轉去，
 sóo-í nā m̄ kín tńg--khì,

我可能就有影會死。
 guá khó-lîng tiō ū-iánn ē sí.




就是講你變做我，
Tiō sī kóng lí piàn-tsò guá,

我變做你的意思，
 guá piàn-tsò lí ê ì-sù, 

是無？
sī --bô?




無毋著，
Bô m̄-tio̍h, 

我一定愛去見一个人才會用得，
guá it-tīng ài khì kìnn tsi̍t ê lâng tsiah ē-īng-eh, 

所以需要一个真健康的肉體。
sóo-í su-iàu tsi̍t ê tsin kiān-khong ê bah-thé.




著啊，
Tio̍h --ah, 

我勇甲敢若牛仝款。
guá ióng kah kán-ná gû kāng-khuán.




欲考國文、數學、猶閣有自然，
Beh khó kok-bûn, sòo-ha̍k, iah-koh ū tsū-liân, 

這是明仔載欲注預防射的通知。
tse sī bîn-á-tsài beh tsù ī-hông-siā ê thong-ti.




哥哥，
Ko-koh,

我感覺這个辦法袂䆀喔！
 guá kám-kak tsit ê pān-huat buē-bái --ooh!




電擊欲開始矣。
Tiān-kik beh khai-sí --ah.




小借過一下。
Sió tsioh-kè --tsi̍t-ē.




猶毋過我這馬的肉體當佇咧病院內底急救，
Iáu-m̄-koh guá tsit-má ê bah-thé tng tī-leh pēnn-īnn lāi-té kip-kiù,

所以情況真䆀。
 sóo-í tsîng-hóng tsin bái.




無要緊啦，
Bô iàu-kín --lah,

無啥物人是十全十美的啊，
 bô siánn-mih lâng sī si̍p-tsuân-si̍p-bí--ê --ah,

我看乎，
 guá khuànn --honnh, 

咱兩个人就莫閣問對方的情形矣啦。
lán nn̄g ê lâng tiō mài koh mn̄g tuì-hong ê tsîng-hîng --ah --lah.




借過一下。
Tsioh-kè --tsi̍t-ē.




#一路#，
#一路#,

你足厲害的呢。
 lí tsiok lī-hāi--ê --neh.




嘿嘿，
Heh heh, 

無啥物啦，
bô siánn-mih --lah,

佮魔神仔鬥陣久矣，
 kah môo-sîn-á tàu-tīn kú --ah,

自然就會曉啊。
 tsū-liân tiō ē-hiáng --ah.

哥哥，
 Ko-koh, 

較緊咧。
khah kín --leh.




多謝你，
To-siā --lí, 

#一路#。
#一路#.

你的恩情我袂放袂記得。
 Lí ê un-tsîng guá bē pàng bē-kì-tit. 

明仔載我一定會轉來。
Bîn-á-tsài guá it-tīng ē tńg--lâi.




哥哥，
Ko-koh, 

無要緊啦，
bô iàu-kín --lah, 

毋免著急啊，
m̄-bián tio̍h-kip --ah,

加借你兩、三工嘛會用得，
ke tsioh lí nn̄g, sann kang mā ē-īng-tit,

猶毋過這是你家己答應的喔。
iáu-m̄-koh tse sī lí ka-tī tah-ìng--ê --ooh.

到時陣，
Kàu sî-tsūn, 

若拄著啥物狀況，
nā tú-tio̍h siánn-mih tsōng-hóng,

你袂用得後悔喔！
lí bē-īng-eh hiō-hué --ooh! 

咱就按呢講定矣喔！
Lán tiō án-ne kóng tiānn --ah --ooh.




放心，
Hòng-sim, 

我知影。
guá tsai-iánn.




若按呢我就先來走喔，
Nā án-ne guá tiō sing lâi tsáu --ooh, 

毋通離開傷久才好。
m̄-thang lī-khui siunn kú tsiah hó.




著啊，
Tio̍h --ah, 

我已經無時間矣！
guá í-king bô sî-kan --ah!




#一路#，
#一路#, 

老師咧受氣矣啦，
lāu-su leh siūnn-khì --ah --lah, 

伊叫你緊入去，
i kiò lí kín ji̍p-khì. 

啊？
Ah?

喂？
Eh?

#一路#！
 #一路#!




實在是足好的，
Si̍t-tsāi sī tsiok hó--ê, 

有夠歡喜的，
ū-kàu huann-hí--ê, 

再見囉，
tsài-kiàn --looh, 

地獄。
tē-ga̍k.




春彥！
Tshun-giān!




來！
Lâi!




啊，
Ah, 

足疼的呢。
tsiok thiànn--ê --neh.




醫生，
I-sing, 

心跳開始矣。
sim-thiàu khai-sí --ah.




春彥！
Tshun-giān!




春彥啊！
Tshun-giān --ah!




哪會按呢啦？
Ná ē án-ne --lah?




心跳六十。
Sim-thiàu la̍k-tsa̍p.




強心劑，
Kiông-sim-tse,

較緊咧。
 khah kín --leh.




是！
Sī!




緊呢啦！
Kín --neh --lah!




啊？
Ah? 

愛注射喔？
Ài tsù-siā --ooh?

莫啦！
 Mài --lah!




我愛較緊咧，
Guá ài khah kín --leh, 

我愛緊揣著#加奈#，
guá ài kín tshuē-tio̍h #加奈#, 

只要幾分鐘仔的時間，
tsí-iàu kuí-hun-tsing-á ê sî-kan,

就會當將欲共伊講的話攏共講矣，
 tiō ē-tàng tsiong beh kā i kóng ê uē lóng kā kóng --ah, 

紲落，
suà --lo̍h,

佮#一路#換倒轉來，
 kah #一路# uānn tò-tńg--lâi, 

按呢我就會當無遺憾來離開人間。
án-ne guá tiō ē-tàng bô uî-hām lâi lī-khui jîn-kan. 

啊！
Ah! 

我想著矣！
Guá siūnn-tio̍h --ah!




恁攏莫倚來，
Lín lóng mài uá--lâi, 

啥物人若敢共我注射喔，
siánn-mih lâng nā kánn kā guá tsù-siā --ooh,

我就欲共刣死，
 guá tō beh kā thâi--sí, 

莫來！
mài lâi!




醫、醫生。
I, i-sing.




恁逐家免驚，
Lín ta̍k-ke bián kiann,

可能是一時的錯亂爾爾啦。
 khó-lîng sī tsi̍t-sî ê tshò-luān niā-niā --lah. 




我足無爽快的。
Guá tsiok bô sóng-khuài --ê.




較緊咧，
Khah kín --leh, 

共硩予牢！
kā teh hōo tiâu!




是！
Sī!




哇！
Uah!




彼个人注鎮定劑睏去矣，
Hit ê lâng tsù tìn-tīng-tse khùn--khì --ah,

這馬毋是來看伊的時陣矣。
 tsit-má m̄ sī lâi khuànn --i ê sî-tsūn --ah.




是你喔。
Sī lí --ooh.




我毋是叫你愛較注意的，
Guá m̄ sī kiò lí ài khah tsù-ì--ê,

你竟然佮破病咧欲死的人交換身軀，
lí kìng-liân kah phuà-pēnn tih-beh sí ê lâng kau-uānn sin-khu,

你是頭殼歹去喔？
lí sī thâu-khak phái--khì --ooh?




這一切攏嘛是你害的啊，
Tse it-tshè lóng mā sī lí hāi--ê --ah,

若毋是你厚話，
 nā m̄ sī lí kāu-uē, 

代誌就袂。
tāi-tsì tiō buē.




哎唷，
Aih-ioh, 

莫來這套矣啦，
mài lâi tsit thò --ah --lah,

這一切乎，
 tse it-tshè --honnh,

攏是你的命，
 lóng sī lí ê miā, 

這馬你干焦愛乖乖仔等本尊轉來爾爾喔。
tsit-má lí kan-na ài kuai-kuai-á tán pún-tsun tńg--lâi niā-niā --ooh.




我感覺我的頭殼足重的，
Guá kám-kak guá ê thâu-khak tsiok tāng--ê, 

足無爽快的。
tsiok bô sóng-khuài--ê.




安份一點仔一定無毋著啦，
An-hūn tsi̍t-tiám--á it-tīng bô m̄-tio̍h --lah,

這个身軀，
 tsit ê sin-khu,

因為伊的內臟已經破去矣，
in-uī i ê luē-tsōng í-king phuà--khì --ah, 

動過手術，
tāng-kuè tshiú-su̍t, 

伊有十幾个所在骨頭已經斷去矣，
i ū tsa̍p kuí ê sóo-tsāi kut-thâu í-king tn̄g--khì --ah,

倒跤因為斷幾若節，
 tò-kha in-uī tn̄g kuí-lō tsat,

等你的體力恢復了後，
 tán lí ê thé-la̍t hue-ho̍k liáu-āu, 

閣愛動一擺手術喔。
koh ài tāng tsi̍t pái tshiú-su̍t --ooh.




啥物啊！
Siánn-mih --ah!




這馬因為你猶未適應這个身軀，
Tsit-má in-uī lí iah-buē sik-ìng tsit ê sin-khu, 

所以你的感覺足混沌的，
sóo-í lí ê kám-kak tsiok hūn-tūn --ê,

猶毋過無要緊啦，
 iáu-m̄-koh bô iàu-kín --lah,

你真緊就會適應矣，
 lí tsin kín tiō ē sik-ìng --ah, 

到時陣你就會感覺著疼矣喔。
kàu sî-tsūn lí tō ē kám-kak tio̍h thiànn --ah --ooh.




啊，
Ah, 

啥物啊，
siánn-mih --ah, 

若是適應，
nā sī sik-ìng,

我毋就一定愛落去地獄才會用得啊！
 guá m̄ tiō it-tīng ài lo̍h-khì tē-ga̍k tsiah ē-īng-eh --ah!

害矣，
 Hāi --ah, 

我愛趕緊離開這个身體才會用得。
guá ài kuánn-kín lī-khui tsit ê sin-thé tsiah ē-īng-eh.




是毋是欲離開凊彩你啊，
Sī m̄ sī beh lī-khui tshìn-tshái --lí --ah, 

猶毋過你這馬若離開馬上就會死喔。
iáu-m̄-koh lí tsit-má nā lī-khui má-siōng tiō ē sí --ooh.




有啥要緊啊，
Ū siánn iàu-kín --ah, 

橫直這个也毋是我的身軀啊。
huînn-ti̍t tsit ê ā m̄ sī guá ê sin-khu --ah.




你實在有夠戇呢，
Lí si̍t-tsāi ū-kàu gōng --neh, 

這馬是你的身軀，
tsit-má sī lí ê sin-khu,

你若是予你的肉體死去，
 lí nā sī hōo lí ê bah-thé sí--khì, 

你嘛會死喔，
lí mā ē sí --ooh, 

這馬你猶閣有三魂七魄，
tsit-má lí iah-koh ū sam-hûn-tshit-phik, 

若是死矣你就無三魂七魄，
nā sī sí --ah lí tiō bô sam-hûn tshit-phik, 

若是無三魂七魄就算講你會附佇咧肉體頂懸，
nā sī bô sam-hûn tshit-phik tiō sǹg kóng lí ē hù tī-leh bah-thé tíng-kuân, 

嘛無法度佮你的身軀合做一个。
mā bô-huat-tōo kah lí ê sin-khu ha̍p-tsò tsi̍t ê.




啊！
Ah! 

醫生！
I-sing!




我猶未死，
Guá ah-buē sí,

我猶未死啦！
 guá ah-buē sí --lah!

哇！
 Uah!




所以你干焦會用得乖乖仔倒咧遮爾爾喔，
Sóo-í lí kan-na ē-īng-eh kuai-kuai-á tó leh tsia niā-niā --ooh,

知無？
 tsai --bô?




啊！
Ah!




我這馬一定愛先敲電話予賣麵的頭家娘，
Guá tsit-má it-tīng ài sing khà tiān-uē hōo buē mī ê thâu-ke-niû, 

問出伊的下落才會用得。
mn̄g tshut i ê hā-lo̍h tsiah ē-īng-eh. 

欲按怎，
Beh án-nuá, 

無半仙。
bô puànn sián.




你這个死囡仔，
Lí tsit ê sí gín-á,

你毋去讀冊，
 lí m̄ khì tha̍k-tsheh,

你走來遮創啥貨啊？
 lí tsáu lâi tsia tshòng siánn-hè --ah?




阿媽，
A-má,

真歹勢喔，
 tsin pháinn-sè --ooh, 

我有我的苦衷，
guá ū guá ê khóo-thiong, 

你毋通受氣，
lí m̄-thang siūnn-khì, 

請你原諒我。
tshiánn lí guân-liōng --guá.




阿媽？
A-má? 

我？
Guá? 

發生啥物代誌矣？
Huat-sing siánn-mih tāi-tsì --ah? 

唅#一路#啊，
Hannh #一路# --ah,

你是毋是發燒？
 lí sī m̄ sī huat-sio?

抑是我共你的頭殼摃歹去矣？
 A̍h sī guá kā lí ê thâu-khak kòng pháinn--khì --ah?

我拄才出手敢有遐重啊？
 Guá tú-tsiah tshut-tshiú kám ū hiah tāng --ah?




春彥啊，
Tshun-giān --ah, 

會當靠注射佮手術共你的性命抾倒轉來，
ē-tàng khò tsù-siā kah tshiú-su̍t kā lí ê sìnn-miā khioh tò-tńg--lâi,

無啥物比這閣較歡喜的代誌矣，
bô siánn-mih pí tse koh-khah huann-hí ê tāi-tsì --ah, 

閣再講頭拄仔你的心臟毋是定去矣？
koh-tsài kóng thâu-tú-á lí ê sim-tsōng m̄ sī tiānn--khì --ah?

你莫踮遐囉嗦啦，
Lí mài tiàm hia lo-so --lah,

春彥春彥一直叫，
 Tshun-giān Tshun-giān it-ti̍t kiò, 

佮我有啥物底代啦？
kah guá ū siánn-mih tī-tāi --lah?

若是有遮爾仔好喔，
 Nā sī ū tsiah-nī-á hó --ooh,

你家己煞袂曉去做喔？
 lí ka-kī suah bē-hiáu khì tsò --ooh?

叫啥物春彥？
 Kiò siánn-mih Tshun-giān?




你、
Lí, 

你講啥貨啊？
lí kóng siánn-huè --ah?




春彥啊，
Tshun-giān --ah, 

你哪會當按呢佮恁爸爸講話？
lí ná ē-tàng án-ne kah lín pá-pah kóng-uē?




醫生啊，
I-sing --ah,

阮後生這種失常的行為，
 gún hāu-sinn tsit tsióng sit-siông ê hîng-uî,

敢誠實只是暫時的爾爾？
 kám tsiânn-si̍t tsí-sī tsiām-sî--ê niā-niā?




我對伊這馬會當講話乎，
Guá tuì i tsit-má ē-tàng kóng-uē --honnh, 

嘛感覺非常的奇怪，
mā kám-kak hui-siông ê kî-kuài, 

我愛研究看覓咧。
guá ài gián-kiù khuànn-māi --leh.




阿梅啊，
A-muî --ah, 

你敢有看著#一路#走對遮來啊，
lí kám ū khuànn-tio̍h #一路# tsáu tuì tsia lâi --ah, 

唅？
hannh?




無呢！
Bô --neh!




無來喔？
Bô lâi --ooh?




嘿啊！
Hennh --ah!




佳哉，
Ka-tsài, 

總算予我閃過矣，
tsóng sǹg hōo guá siám--kuè --ah, 

看起來，
khuànn --khí-lâi,

遮算是#一路#的地盤，
 tsia sǹg sī #一路# ê tē-puânn, 

是欲按怎才好啦，
sī beh án-nuá tsiah hó --lah, 

身軀也無錢。
sin-khu ā bô tsînn.




你不止仔閒乎，
Lí put-tsí-á îng --honnh, 

春彥。
Tshun-giān.




喂？
Ueh?

哪會按呢？
Ná ē án-ne? 

你是啥人唅？
Lí sī siánn-lâng --hannh?




我喔，
Guá --ooh, 

我是#凱都力妮#。
guá sī #凱都力妮#.




你是#一路#的魔神仔朋友喔？
Lí sī #一路# ê môo-sîn-á pîng-iú --ooh?




我若無臆毋著，
Guá nā bô ioh m̄-tio̍h,

你應該無時間蹛遮拖拖沙沙矣乎！
 lí ing-kai bô sî-kan tuà tsia thua-thua-sua-sua --ah --honnh!




猶毋過我這馬無錢嘛無氣力，
iáu-m̄-koh guá tsit-má bô tsînn mā bô khuì-la̍t,

欲做啥物代誌攏袂用得啊！
 beh tsò siánn-mih tāi-tsì lóng buē-īng-eh --ah!




唉，
Haih, 

你實在有夠無路用的啦，
lí si̍t-tsāi ū-kàu bô-lōo-īng--ê --lah,

你這个人做代誌哪會按呢溫溫吞吞唅？
lí tsit ê lâng tsò tāi-tsì ná ē án-ne un-un-thun-thun --hannh? 

橫直乎，
Huînn-ti̍t --honnh, 

你趕緊去共代誌辦辦咧啦，
lí kuánn-kín khì kā tāi-tsì pān pān --leh --lah, 

抑若無乎，
a̍h nā-bô --honnh, 

#一路#伊是會死的喔。
#一路# i sī ē sí--ê --ooh.




欲按怎？
Beh án-nuá? 

啊！
Ah!

遮是佗位啊？
 Tsia sī tó-uī --ah? 

啊？
Ah?




啊！
Ah!

我實在足艱苦的，
 Guá si̍t-tsāi tsiok kan-khóo--ê, 

欲按怎，
beh án-nuá,

我已經開始適應矣，
 guá í-king khai-sí sik-ìng --ah, 

慘矣啦，
tshám --ah --lah, 

啊！
ah!




足懷念的，
Tsiok huâi-liām--ê, 

雖然已經經過三年矣，
sui-liân í-king king-kè sann nî --ah, 

猶毋過一點仔攏無改變。
iáu-m̄-koh tsi̍t-tiám-á lóng bô kái-piàn. 

啊，
Ah, 

頭家娘！
thâu-ke-niû! 

頭家娘，
Thâu-ke-niû, 

足久無看見呢，
tsiok kú bô khuànn-kìnn --neh,

你攏無變喔！
 lí lóng bô piàn --ooh!




阿弟仔，
A-tī-á, 

啊是講閣誠奇怪呢，
ah sī kóng koh tsiânn kî-kuài --neh,

我是踮咧佗看過你喔？
 guá sī tiàm leh tó khuànn-kuè lí --ooh?




啊，
Ah, 

著乎，
tio̍h --honnh, 

我這馬是#一路#呢。
guá tsit-má sī #一路# --neh. 

較早我有來遮食麵喔！
Khah tsá guá ū lâi tsia tsia̍h mī --ooh!




喔，
Ooh, 

原來是店內的人客。
guân-lâi sī tiàm-lāi ê lâng-kheh.




喂！
Ueh!

老的啊，
Lāu--ê --ah, 

你佇咧創啥啊？
lí tī-leh tshòng siánn --ah?




啊，
Ah,

來矣！
 lâi --ah!




我足懷念遮，
Guá tsiok huâi-liām tsia, 

無毋著，
bô m̄-tio̍h,

我以前就是蹛咧遮，
 guá í-tsîng tō sī tuà leh tsia, 

 我閣會記得佇咧遮公寓的房間，
guá koh ē-kì-eh tī-leh tsia kong-gū ê pâng-king, 

我佮#加奈#鬥陣生活。
guá kah #加奈# tàu-tīn sing-ua̍h. 

啊！
Ah! 

#加#、#加奈#。
#加#, #加奈#.

#加奈#，
 #加奈#, 

我勉強我家己莫來揣你，
guá bián-kióng guá ka-kī mài lâi tshē --lí, 

猶毋過，
iáu-m̄-koh, 

我無法度將你放袂記。
guá bô-huat-tōo tsiong lí pàng buē kì.




#加奈#啊。
#加奈# --ah.




嗯？
Mh?




等你用好矣，
Tán lí iōng hó --ah, 

緊落來唅，
kín lo̍h--lâi --hannh, 

來看這个#小夏#，
lâi khuànn tsit ê #小夏#,

#小夏#足驚生份的，
 #小夏# tsiok kiann tshinn-hūn--ê, 

其他的人就攏無愛，
kî-thann ê lâng tiō lóng bô ài, 

我已經無法度矣，
guá í-king bô-huat-tōo --ah,

緊落來，
 kín lo̍h--lâi, 

#加奈#啊，
#加奈# --ah, 

有聽著無啊？
ū thiann--tio̍h --bô --ah?




歹勢喔，
Pháinn-sè --ooh,

頭家娘，
 thâu-ke-niû, 

我馬上落去！
guá má-siōng lo̍h-khì!




緊落來唅！
Kín lo̍h-lâi --hannh! 

#小夏#，
#小夏#, 

足好的，
tsiok hó--ê, 

伊講隨欲落來矣。
i kóng suî beh lo̍h--lâi --ah.




媽媽。
Má-mah.




媽媽？
Má-mah?




#加奈#，
#加奈#, 

這个是我的囡仔，
tsit ê sī guá ê gín-á,

是無？
 sī --bô?

這个是我的囡仔，
 Tsit ê sī guá ê gín-á,

是無？
 sī --bô? 

你緊回答我啊，
Lí kín huê-tap --guá --ah,

緊的啊，
 kín --ê --ah,

 伊的頭毛是紅色的，
 i ê thâu-mn̂g sī âng-sik--ê, 

佮我仝款。
kah guá kāng-khuán.




哈哈哈！
Ha ha ha!

哈哈哈，
Ha ha ha,

這个囡仔，
 tsit ê gín-á, 

哈哈哈足好笑的。
ha ha ha tsiok hó-tshiò--ê.




哎唷，
Aih-ioh, 

哈哈哈，
ha ha ha, 

我笑甲腹肚疼，
guá tshiò kah pak-tóo thiànn, 

哈哈哈。
ha ha ha.




#一路#、#一路#，
#一路#, #一路#,

真失禮，
 tsin sit-lé, 

我這馬猶袂用得轉去。
guá tsit-má ah buē-īng-eh tńg--khì.

