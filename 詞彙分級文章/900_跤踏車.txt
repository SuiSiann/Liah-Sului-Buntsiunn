900 跤踏車

這馬上時行的除了huê咧huê咧的手機仔以外，
Tsit-má siōng sî-kiânn --ê tû-liáu huê --leh huê --leh ê tshiú-ki-á í-guā, 

四箍輾轉不時都看會著的跤踏車嘛誠時行。
sì-khoo-liàn-tńg put-sî to khuànn ē tio̍h ê kha-ta̍h-tshia mā tsiânn sî-kiânn. 

真濟縣市攏咧推捒跤踏車專用道，
Tsin tsē kuān-tshī lóng teh tshui-sak kha-ta̍h-tshia tsuan-iōng-tō, 

佇都會區閣有公用的跤踏車通好租，
tī too-huē-khu koh ū kong-iōng ê kha-ta̍h-tshia thang hó tsoo, 

這毋但會當用來通勤，
tse m̄-nā ē-tàng iōng-lâi thong-khîn, 

閣會當順紲運動，
koh ē-tàng sūn-suà ūn-tōng, 

真正是「一兼二顧，摸蜊仔兼洗褲」。
tsin-tsiànn sī “it kiam jī kòo, bong lâ-á kiam sé khòo”. 

其實，
Kî-si̍t, 

往時佇庄跤，
íng-sî tī tsng-kha, 

家家戶戶攏有一台跤踏車，
ke-ke-hōo-hōo lóng ū tsi̍t tâi kha-ta̍h-tshia, 

彼毋是綴人咧時行，
he m̄ sī tuè lâng teh sî-kiânn, 

顛倒是誠實用的交通工具。
tian-tò sī tsiânn si̍t-iōng ê kau-thong kang-kū. 

賣魚的、
Bē-hî--ê, 

賣豬肉的販仔會用伊來載貨做生理，
bē-ti-bah ê huàn-á ē iōng i lâi tsài-huè tsò-sing-lí, 

作穡人種的菜蔬、
tsoh-sit-lâng tsìng ê tshài-se, 

豉的鹹菜嘛是用伊運去市仔賣，
sīnn ê kiâm-tshài mā sī iōng i ūn khì tshī-á bē, 

所以彼陣的跤踏車後斗攏有一个誠大的架仔，
sóo-í hit-tsūn ê kha-ta̍h-tshia āu-táu lóng ū tsi̍t ê tsiânn tuā ê kè-á, 

會當載規百斤的物件，
ē-tàng tsài kui pah kin ê mi̍h-kiānn, 

聽講若是跤腿較無力的，
thiann-kóng nā-sī kha-thuí khah bô-la̍t --ê, 

彼款跤踏車是踏袂行的。
hit khuán kha-ta̍h-tshia sī ta̍h bē kiânn --ê. 

阮自細漢攏共跤踏車講做「鐵馬」，
Guán tsū sè-hàn lóng kā kha-ta̍h-tshia kóng-tsò “thih-bé”, 

因為伊毋但實腹、耐操，
in-uī i m̄-nā tsa̍t-pak, nāi-tshau, 

閣較遠的所在便若有伊就聽好去。
koh-khah hn̄g ê sóo-tsāi piān-nā ū i tō thìng-hó khì. 

只不過較早的車身攏做較懸，
Tsí-put-kò khah-tsá ê tshia-sin lóng tsò khah kuân, 

阮囡仔人迒袂過椅坐仔頂，
guán gín-á-lâng hānn bē kuè í-tsē-á-tíng, 

若欲騎，
nā beh khiâ, 

干焦會當用一跤軁過三角形的車架仔，
kan-na ē-tàng iōng tsi̍t kha nǹg kuè sann-kak-hîng ê tshia-kè-á, 

共肩胛頭靠踮椅坐仔邊，
kā king-kah-thâu khò tiàm í-tsē-á-pinn, 

敧一爿沓沓仔踏，
khi tsi̍t pîng ta̍uh-ta̍uh-á ta̍h, 

有人講這號做「軁狗空」。
ū lâng kóng tse hō-tsò “nǹg káu khang”. 

其實，
Kî-si̍t, 

較早的鐵馬攏足重的，
khah-tsá ê thih-bé lóng tsiok tāng --ê, 

阮囡仔人按呢騎真正足危險，
guán gín-á-lâng án-ne khiâ tsin-tsiànn tsiok guî-hiám, 

所以大人攏會禁止阮騎鐵馬。
sóo-í tuā-lâng lóng ē kìm-tsí guán khiâ thih-bé. 

猶毋過，
Iáu-m̄-koh, 

大人愈禁阮就愈想欲騎。
tuā-lâng jú kìm guán tō jú siūnn-beh khiâ. 

阮攏趁大人去園裡作穡的時，
Guán lóng thàn tuā-lâng khì hn̂g --lí tsoh-sit ê sî, 

偷偷仔牽去大路邊學騎車。
thau-thau-á khan khì tuā-lōo-pinn o̍h khiâ-tshia. 

會記得有一改，
Ē-kì-tit ū tsi̍t kái, 

我騎甲落輪，
guá khiâ kah làu-lián, 

又閣驚予序大人知影，
iū-koh kiann hōo sī-tuā-lâng tsai-iánn, 

家己就假𠢕想欲共鬥倒轉去，
ka-kī tō ké-gâu siūnn-beh kā tàu tò-tńg--khì, 

想袂到無張持煞共指指的皮肉削一大片落來。
siūnn bē kàu bô-tiunn-tî suah kā kí-tsáinn ê phuê-bah siah tsi̍t tuā phìnn --lo̍h-lâi. 

爸母轉來到厝，
Pē-bú tńg--lâi kàu tshù, 

看我流血流滴，
khuànn guá lâu-hueh-lâu-tih, 

毋但無安慰我，
m̄-nā bô an-uì --guá, 

顛倒攑箠仔捽甲我叫毋敢。
tian-tò gia̍h tshuê-á sut kah guá kiò-m̄-kánn. 

一直到我讀高中，
It-ti̍t kàu guá tha̍k ko-tiong, 

阮才知影原來毋是逐台跤踏車攏像阮兜的遐重，
guán tsiah tsai-iánn guân-lâi m̄ sī ta̍k tâi kha-ta̍h-tshia lóng tshiūnn guán tau ê hiah tāng, 

大部份攏是又閣輕又閣有安電火的。
tuā-pōo-hūn lóng sī iū-koh khing iū-koh ū an tiān-hué --ê. 

彼款電火是食輪仔咧走的時所發的電來發光，
Hit khuán tiān-hué sī tsia̍h lián-á teh tsáu ê sî sóo huat ê tiān lâi huat-kng, 

佇暗時騎會較安全。
tī àm-sî khiâ ē khah an-tsuân. 

有人會佇跤踏車頭前，
Ū lâng ē tī kha-ta̍h-tshia thâu-tsîng, 

加裝一支橫杆通好載人，
ke tsng tsi̍t ki huâinn-kuainn thang hó tsài lâng, 

尤其是談戀愛的少年家仔，
iû-kî sī tâm luân-ài ê siàu-liân-ke-á, 

用這款的跤踏車來載查某朋友，
iōng tsit khuán ê kha-ta̍h-tshia lâi tsài tsa-bóo pîng-iú, 

會使講是糖甘蜜甜，
ē-sái kóng sī thn̂g-kam-bi̍t-tinn, 

予人真欣羨。
hōo lâng tsin him-siān. 

自從oo-tóo-bái普遍了後，
tsū-tsiông oo-tóo-bái phóo-phiàn liáu-āu, 

真久無看遮爾濟人咧騎跤踏車矣！
tsin kú bô khuànn tsiah-nī tsē lâng teh khiâ kha-ta̍h-tshia--ah! 

騎跤踏車毋但會減少空氣的汙染，
Khiâ kha-ta̍h-tshia m̄-nā ē kiám-tsió khong-khì ê u-jiám, 

閣會使鍛鍊身體，
koh ē-sái tuàn-liān sin-thé, 

好處誠濟。
hó-tshù tsiânn tsē. 

若會當，
Nā ē-tàng, 

咱盡量莫駛車，
lán tsīn-liōng mài sái-tshia, 

換來騎跤踏車嘛袂䆀。
uānn lâi khiâ kha-ta̍h-tshia mā bē-bái.

