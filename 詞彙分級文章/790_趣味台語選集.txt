790 趣味台語選集

8夢中討錢
8 Bāng-tiong thó tsînn

阿明有一日做夢。
A-bîng ū tsi̍t ji̍t tsò-bāng.

佇夢中有人提九張一百箍的紙票予伊。
Tī bāng-tiong ū lâng the̍h káu tiunn tsi̍t-pah khoo ê tsuá-phiò hōo i.

伊就講：「閣加一張予我好無？」
I tō kóng: “Koh ke tsi̍t tiunn hōo guá hó --bô?”

咧講話的時煞醒起來，
Teh kóng-uē ê sî suah tshénn --khí-lâi,

當伊看著伊厝內空空，
tng i khuànn-tio̍h i tshù-lāi khang-khang,

連一張都無的時，
liân tsi̍t tiunn to bô ê sî,

趕緊目睭共合起來，
kuánn-kín ba̍k-tsiu kā ha̍p --khí-lâi,

講：「予我九張就好。」
kóng: “Hōo guá káu tiunn tō hó.”




11結果
11 Kiat-kó

老師講：
Lāu-su kóng:

「現在咱來做應用問題，
“Hiān-tsāi lán lâi tsò ìng-iōng būn-tê,

大兄有五粒蘋果，
tuā-hiann ū gōo lia̍p phōng-kó,

去予小弟食三粒去，
khì hōo sió-tī tsia̍h sann lia̍p --khì,

結果按怎？」
kiat-kó án-nuá?”

學生回答講：
Ha̍k-sing huê-tap kóng:

「結果？結果小弟予大兄推。」
“Kiat-kó? Kiat-kó sió-tī hōo tuā-hiann thui.”




13好捋的番仔火
13 Hó lua̍h ê huan-á-hué

阿公：「阿明，番仔火有買轉來無？」
A-kong: “A-bîng, huan-á-hué ū bé --tńg-lâi --bô?”

阿明：「買轉來矣，阿公。」
A-bîng: “Bé --tńg-lâi --ah, a-kong.”

阿公：「番仔火好捋無？」
A-kong: “Huan-á-hué hó lua̍h --bô?”

阿明：「逐枝攏真好捋，一捋就著，我一枝一枝攏試過矣。」
A-bîng: “Ta̍k ki lóng tsin hó lua̍h, tsi̍t lua̍h tō to̍h, guá tsi̍t ki tsi̍t ki lóng tshì--kuè --ah.”




23後代烏白鬥
23 Hiō-tāi oo-pe̍h tàu

有一陣文武官員咧看「七擒孟獲」的川劇。
Ū tsi̍t tīn bûn-bú kuann-uân teh khuànn “Tshit khîm Bīng-hi̍k” ê Tshuan-kio̍k. 

一个武官講：「真想袂到，孟子的後代孟獲竟然遮爾野蠻。」
Tsi̍t ê bú-kuann kóng: “Tsin siūnn bē kàu, Bīng-tsú ê hiō-tāi Bīng-hi̍k kìng-jiân tsiah-nī iá-bân.”

眾人聽了，攏笑起來。
Tsìng-lâng thiann liáu, lóng tshiò --khí-lâi.

有一位文官就講：「你講了真著，猶是孔子的後代孔明較𠢕，較勥。」
Ū tsi̍t uī bûn-kuann tō kóng: “Lí kóng liáu tsin tio̍h, iáu sī Khióng-tsú ê hiō-tāi Khióng-bîng khah gâu, khah khiàng.”




25看病
25 Khuànn pēnn

馬先生去病院看病，伊嚨喉疼，
Má --sian-sinn khì pēnn-īnn khuànn-pēnn, i nâ-âu thiànn, 

醫生共伊做詳細的檢查了後，
i-sing kā i tsò siông-sè ê kiám-tsa liáu-āu,

對伊講：「你的扁桃腺發炎，上好共割掉。」
tuì i kóng: “Lí ê pín-thô-suànn huat-iām, siōng hó kā kuah-tiāu.”

手術了後無偌久，馬先生就恢復健康，
Tshiú-su̍t liáu-āu bô-guā-kú, Má --sian-sinn tō khue-ho̍k kiān-khong,

但是，閣過半年換做伊的腹肚疼，
tān-sī, koh kuè puànn-nî uānn-tsò i ê pak-tóo thiànn,

而且攏是仝一个所在咧疼，
jî-tshiánn lóng sī kāng tsi̍t ê sóo-tsāi teh thiànn,

只好閣來揣醫生，
tsí-hó koh lâi tshuē i-sing,

醫生講：「你的盲腸發炎，愛割掉。」
i-sing kóng: “Lí ê môo-tn̂g huat-iām, ài kuah-tiāu.”

馬先生就動手術，共盲腸割掉。
Má --sian-sinn tō tāng tshiú-su̍t, kā môo-tn̂g kuah-tiāu.

過幾個月了後，馬先生又閣轉來揣醫生，
Kuè kuí kò gue̍h liáu-āu, Má --sian-sinn iū-koh tńg--lâi tshuē i-sing,

醫生問伊講：
i-sing mn̄g i kóng:

「馬先生，你又閣按怎矣？佗位無爽快？」
“Má --sian-sinn, lí iū-koh án-tsuánn --ah? Tó-uī bô sóng-khuài?”

馬先生佯好膽講：
Má --sian-sinn tènn hó-tánn kóng:

「先生啊，你知無？我攏毋敢共你講，我頭殼疼啦！」
“Sian-sinn --ah, lí tsai --bô? Guá lóng m̄ kánn kā lí kóng, guá thâu-khak thiànn --lah!”




8.酬謝遷居
8.Siû siā tshian-ki 

有一个人真驚吵，
Ū tsi̍t ê lâng tsin kiann tshá,

但是真歹運，
tān-sī tsin pháinn-ūn,

伊的厝拄拄夾佇拍鐵佮拍銅的中央。
i ê tshù tú-tú ngeh tī phah-thih kap phah tâng ê tiong-ng.

對早起到暗時規日攏聽著拍鐵佮拍銅的聲，
Uì tsá-khí kàu àm-sî kui ji̍t lóng thiann-tio̍h phah-thih kah phah tâng ê siann,

khı̍k-lı̍k kho̍k-kho̍k khı̍k-lı̍k kho̍k-kho̍k予in吵甲真艱苦。
khı̍k-lı̍k kho̍k-kho̍k khı̍k-lı̍k kho̍k-kho̍k hōo in tshá kah tsin kan-khóo.

就常常講：
Tō siông-siông kóng:

「這兩家若搬厝，我一定欲請in
“Tsit nn̄g ke nā puann-tshù, guá it-tīng beh tshiánn in 

食飯來共in餞別相辭。」
tsia̍h-pn̄g lâi kā in tsiàn-pia̍t sann-sî.”

有一日，這兩个師傅做伙來伊的厝裡共伊講：
Ū tsi̍t ji̍t, tsit nn̄g ê sai-hū tsò-hué lâi i ê tshù--lí kā i kóng:

「先生啊！阮咧欲搬厝矣，
“Sian-sinn --ah! Guán teh-beh puann-tshù --ah,

你捌講阮若搬厝就欲請阮，
lí bat kóng guán nā puann-tshù tō beh tshiánn --guán,

阮代先共你感謝。」
guán tāi-sing kā lí kám-siā.”

這个人聽一下真歡喜。
Tsit ê lâng thiann tsi̍t-ē tsin huann-hí.

就備辦腥臊來款待伊的厝邊。
Tō pī-pān tshenn-tshau lâi khuán-thāi i ê tshù-pinn.

佇咧食飯的時陣，
Tī-leh tsia̍h-pn̄g ê sî-tsūn,

就紲喙問伊的厝邊講：
tō suà-tshuì mn̄g i ê tshù-pinn kóng:

「恁毋知欲搬去佗位乎？」
“Lín m̄ tsai beh puann-khì tó-uī --honnh?”

厝邊應講：
Tshù-pinn ìn kóng:

「伊欲搬來我的厝，啊我欲搬去伊的厝。」
“I beh puann lâi guá ê tshù, ah guá beh puann-khì i ê tshù.” 




10.天國（二）
10.Thinn kok (jī)

有一早起，當這个老阿婆佇灶跤咧做代誌的時，
Ū tsi̍t tsá-khí, tng tsit ê lāu a-pô tī tsàu-kha teh tsò tāi-tsì ê sî,

in囝入來共伊講欲出去。
in kiánn ji̍p-lâi kā i kóng beh tshut-khì.

閣特別吩咐講：
Koh ti̍k-pia̍t huan-hù kóng:

「你愛好好仔照顧我的某，毋通貧惰」
“Lí ài hó-hó-á tsiàu-kòo guá ê bóo, m̄-thang pîn-tuānn”

「你欲去佗位？」
“Lí beh khì tó-uī?”

「我欲上山來去尋仙。」
“Guá beh tsiūnn-suann lâi-khì siâm sian.”

「是按怎？」
“Sī-án-tsuánn ?”

「你敢無看著最近阮某真無快樂，
“Lí kám bô khuànn-tio̍h tsuè-kīn guán bóo tsin bô khuài-lo̍k,

心肝袂凊彩，
sim-kuann bē tshìn-tshái,

所以我欲來去尋一个仙共我指示按怎來予阮某快樂起來，
sóo-í guá beh lâi-khì siâm tsi̍t ê sian kā guá tsí-sī án-tsuánn lâi hōo guán bóo khuài-lo̍k khí-lâi,

予伊較幸福咧！」
hōo i khah hīng-hok --leh!”

這个囝就出門去尋，
Tsit ê kiánn tō tshut-mn̂g khì siâm,

伊行真久真久。
i kiânn tsin kú tsin kú.

有一日行到一个真拋荒，
Ū tsi̍t ji̍t kiânn kàu tsi̍t ê tsin pha-hng,

無啥物人蹛的山莊。
bô siánn-mih lâng tuà ê san-tsong.

佇遐伊聽講有蹛著一个真有智慧的老人，
Tī hia i thiann-kóng ū tuà tio̍h tsi̍t ê tsin ū tì-huī ê lāu-lâng,

伊就去拜訪這个老人。
i tō khì pài-hóng tsit ê lāu-lâng.

這个老人頭毛白甲若雪，
Tsit ê lāu-lâng thâu-mn̂g pe̍h kah nā seh,

喙鬚真長，穿一軀已經過時代的衫。
tshuì tshiu tsin tn̂g, tshīng tsi̍t su í-king kuè sî-tāi ê sann.

這个囝就想講：「這个一定是仙。」
Tsit ê kiánn tō siūnn-kóng: “Tsit ê it-tīng sī sian.”

就跪落佇伊的面前，求伊賜予伊福氣，
Tō kuī lo̍h tī i ê bīn-tsîng, kiû i sù hōo i hok-khì,

閣教伊醫好in某意志消沉，
koh kà i i hó in bóo ì-tsì siau-tîm,

心情袂凊彩的方法。
sim-tsîng bē tshìn-tshái ê hong-huat.

「我毋是仙，也毋是聖人。」
“Guá m̄ sī sian, iā m̄ sī sìng-jîn.”

這个老人應講，
Tsit ê lāu-lâng ìn kóng,

「但是，佇你家己的厝內有一个仙。
“Tān-sī, tī lí ka-kī ê tshù-lāi ū tsi̍t ê sian.

你就較緊轉去看！
Lí tō khah kín tńg-khì khuànn!

這个聖人穿一領破糊糊的衫，
Tsit ê sìng-jîn tshīng tsi̍t niá phuà-kôo-kôo ê sann,

是一个活活的神仙，
sī tsi̍t ê ua̍h-ua̍h ê sîn-sian,

伊會當幫助你尋著幸福。」
i ē-tàng pang-tsōo lí siâm-tio̍h hīng-hok.”

這个老人就按呢行徙走。
Tsit ê lāu-lâng tsiū-án-ne kiânn-suá tsáu.

這个囝也就趕緊走轉去伊的厝欲看這个活活的神仙。
Tsit ê kiánn iā tō kuánn-kín tsáu tńg-khì i ê tshù beh khuànn tsit ê ua̍h-ua̍h ê sîn-sian.

但是當伊進入厝裡的時，
Tān-sī tng i tsìn-ji̍p tshù--lí ê sî,

伊所看著的是伊的老母穿一軀破衫，
i sóo khuànn--tio̍h ê sī i ê lāu-bú tshīng tsi̍t su phuà sann,

一雙破鞋，佇遐真拍拚咧做工課。
tsi̍t siang phuà ê, tī hia tsin phah-piànn teh tsò khang-khuè.

佇彼个時陣伊才曉悟彼个老大人的意思，
Tī hit ê sî-tsūn i tsiah hiáu-ngōo hit ê lāu-tuā-lâng ê ì-sù,

就是若欲得著幸福快樂，
tō sī nā beh tit-tio̍h hīng-hok khuài-lo̍k,

就愛關心、愛護、疼伊的老母。
tō ài kuan-sim, ài-hōo, thiànn i ê lāu-bú.

對彼日起，
Tuì hit ji̍t khí,

伊佮伊的某就對待伊的老母真好。
i kah i ê bóo tō tuì-thāi i ê lāu-bú tsin hó.

閣真孝敬伊，
Koh tsin hàu-kìng --i,

in的厝也自按呢充滿著幸福佮快樂。
in ê tshù iā tsū án-ne tshiong-buán tio̍h hīng-hok kap khuài-lo̍k.




15.我是死者的老爸
15. Guá sī sí-tsiá ê lāu-pē 

街裡發生車禍，
Ke--lí huat-sing tshia-hō, 

圍甲一大堆人，
uî kah tsi̍t-tuā-tui lâng, 

攏無法度通出入。
lóng bô-huat-tōo thang tshut-ji̍p. 

有一个愛看鬧熱的人較慢來。
Ū tsi̍t ê ài khuànn lāu-jia̍t ê lâng khah bān lâi.

伊拚性命用手將別人共捒去邊仔。
I piànn-sènn-miā iōng tshiú tsiong pa̍t-lâng kā sak khì pinn--á.

閣為著欲較緊搢去頭前，
Koh uī-tio̍h beh khah kín tsìnn khì thâu-tsîng,

就大聲喝講:
tō tuā-siann huah kóng:

「人啊，請予我過去，
“Lâng --ah, tshiánn hōo guá kuè--khì,

請予我過去，我是彼个死者的老爸。」
tshiánn hōo guá kuè-khì, guá sī hit ê sí-tsiá ê lāu-pē.”

眾人攏驚一趒，
Tsìng-lâng lóng kiann tsi̍t tiô,

閃開予伊過去。
siám--khui hōo i kuè--khì.

當伊𤲍到頭前的時，
Tng i kheh kàu thâu-tsîng ê sî,

看伊愛欲看的物，
khuànn i ài beh khuànn ê mi̍h,

煞規身人愣愣去。
suah kui sin lâng gāng-gāng--khì. 

原來倒佇塗跤予車挵死的是一隻大隻狗仔。
Guân-lâi tó tī thôo-kha hōo tshia lòng--sí ê sī tsi̍t tsiah tuā tsiah káu-á. 




6.偷食
6. Thau tsia̍h 

有一个人去in朋友的兜𨑨迌。
Ū tsi̍t ê lâng khì in pîng-iú ê tau tshit-thô.

拄拄中晝的時，
Tú-tú tiong-tàu ê sî,

主人真凍霜，
tsú-lâng tsin tàng-sng,

驚去了一頓飯，
kiann khì liáu tsi̍t tǹg pn̄g,

家己偷偷入去內面，
ka-kī thau-thau ji̍p-khì lāi-bīn,

食飽才出來。
tsia̍h-pá tsiah tshut--lâi.

人客看著伊就講：
Lâng-kheh khuànn-tio̍h i tō kóng:

「你的厝真大間，
‘Lí ê tshù tsin tuā king,

起了閣好勢，
khí liáu koh hó-sè,

可惜中脊楹空殼。」
khó-sioh tiong-tsit ênn khang-khak’.

主人驚一下，
Tsú-lâng kiann tsi̍t-ē, 

就問人客講：
tō mn̄g lâng-kheh kóng:

「你哪會知影呢？」
‘Lí ná ē tsai-iánn --neh?’

人客講：「白蟻佇遐咧偷食。」
Lâng-kheh kóng: ‘Pe̍h-hiā tī hia teh thau tsia̍h.’

主人講：「都無看見咧！」
Tsú-lâng kóng: ‘To bô khuànn-kìnn --leh!’

人客應主人講：
Lâng-kheh ìn tsú-lâng kóng: 

「佇內面偷食，外口的人欲哪看會著咧？
‘Tī lāi-bīn thau tsia̍h, guā-kháu ê lâng beh ná khuànn ē tio̍h --leh? 

不過是知影爾爾。」
Put-kò sī tsai-iánn niā-niā.’

