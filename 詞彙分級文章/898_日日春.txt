898 日日春

我是一欉日日春，
guá sī tsi̍t tsâng ji̍t-ji̍t-tshun, 

蹛佇這堵矮牆仔跤，
tuà tī tsit tóo é tshiûnn-á kha, 

你若問我今年幾歲？講實在，
lí nā mn̄g guá kin-nî kuí huè? Kóng si̍t-tsāi, 

連我家己嘛袂記得矣！
liân guá ka-kī mā bē-kì-tit --ah! 

我嘛毋知家己佇當時，
guá mā m̄ tsai ka-kī tī tang-sî, 

又閣是按怎會流浪到遮，
iū-koh sī-án-tsuánn ē liû-lōng kàu tsia, 

講起來這个所在的環境嘛無蓋四序。
kóng --khí-lâi tsit ê sóo-tsāi ê khuân-kíng mā bô kài sù-sī. 

正手爿是打馬膠路，
Tsiànn-tshiú-pîng sī tá-má-ka-lōo, 

倒手爿是紅毛塗牆，
tò-tshiú-pîng sī âng-mn̂g-thôo-tshiûnn, 

我干焦會當佇中央這條細細縫的所在生存，
guá kan-na ē-tàng tī tiong-ng tsit tiâu sè-sè phāng ê sóo-tsāi sing-tsûn, 

若比起牆圍仔內彼欉葫蘆竹，
nā pí khí tshiûnn-uî-á-lāi hit tsâng hôo-lôo-tik, 

我就有淡薄仔怨慼。
guá tō ū tām-po̍h-á uàn-tsheh. 

伊真正是食好做輕可，
I tsin-tsiànn sī tsia̍h hó tsò khin-khó, 

可惜伊並無照主人的向望食甲親像「阿不倒」，
khó-sioh i pīng bô tsiàu tsú-lâng ê ǹg-bāng tsia̍h kah tshin-tshiūnn“a-put-tó”, 

顛倒是一个面仔不時都黃phi-phi。
tian-tò sī tsi̍t ê bīn-á put-sî to n̂g-phi-phi. 

上好笑的是有幾若擺因為天氣傷熱，
Siōng hó-tshiò ê sī ū kuí-nā pái in-uī thinn-khì siunn jua̍h, 

主人閣袂記得共沃水，
tsú-lâng koh bē-kì-tit kā ak-tsuí, 

到欲暗仔，
kàu beh-àm-á, 

伊就強欲蔫去，
i tō kiōng-beh lian --khì, 

實在有夠無擋頭。
si̍t-tsāi ū-kàu bô-tòng-thâu. 

閣講著伊隔壁彼欉羅漢松的運命嘛無好甲佗位去，
Koh kóng-tio̍h i keh-piah hit tsâng lô-hàn-tshîng ê ūn-miā mā bô hó kah tó-uī khì, 

伊本底佇我的邊仔一塊較大的塗跤蹛甲好勢好勢。
i pún-té tī guá ê pinn--á tsi̍t tè khah tuā ê thôo-kha tuà kah hó-sè hó-sè. 

有一工主人看伊遮𠢕大，
Ū tsi̍t kang tsú-lâng khuànn i tsiah gâu tuā, 

葉仔生甲茂茂茂閣青ling-ling，
hio̍h-á senn kah ōm-ōm-ōm koh tshenn-ling-ling, 

就去攢一跤真媠的花坩，
tō khì tshuân tsi̍t kha tsin suí ê hue-khann, 

共彼欉羅漢松挖去種。
kā hit tsâng lô-hàn-tshîng óo khì tsìng. 

彼工羅漢松煬teh-teh，
Hit kang lô-hàn-tshîng iāng-teh-teh, 

目尾共我捽一下，
ba̍k-bué kā guá sut --tsi̍t-ē, 

講伊就欲好命矣，
kóng i tō beh hó-miā--ah, 

有別莊通蹛囉，
ū pia̍t-tsong thang tuà--looh, 

叫我家己愛保重。
kiò guá ka-kī ài pó-tiōng. 

「你請！
“Lí tshiánn! 

我無閒唅！」
Guá bô-îng --hannh!” 

啥人知影伊其實是蹛入去「套」房，
Siánn-lâng tsai-iánn i kî-si̍t sī tuà ji̍p-khì “thò” pâng, 

跤路狹閣歹出入，
kha-lōo e̍h koh pháinn tshut-ji̍p, 

連欲啉水都啉袂止喙焦。
liân beh lim tsuí to lim bē tsí-tshuì-ta. 

無偌久伊就變甲瘦枝落葉，
Bô-guā-kú i tō piàn kah sán-ki-lo̍h-hio̍h, 

有當時伊就探頭出來共我投，
ū-tang-sî i tō thàm-thâu tshut-lâi kā guá tâu, 

我干焦會當共講：「你家己較保重咧！」
guá kan-na ē-tàng kā kóng: “Lí ka-kī khah pó-tiōng --leh!” 

看竹仔和羅漢松in兩个的遭遇，
Khuànn tik-á hâm lô-hàn-tshîng in nn̄g ê ê tso-gū, 

翻頭想我家己，
huan-thâu siūnn guá ka-kī, 

雖然天生就是歹命囝，
sui-jiân thian-sing tō sī pháinn-miā kiánn, 

無人疼、無人晟，
bô lâng thiànn, bô lâng tshiânn, 

毋過阮嘛活甲真自在，
m̄-koh guán mā ua̍h kah tsin tsū-tsāi, 

規年迵天不時都咧開花。
kui-nî-thàng-thinn put-sî to teh khui-hue. 

阮毋驚洘旱、毋驚空氣汙染，
Guán m̄ kiann khó-huānn, m̄ kiann khong-khì u-jiám, 

嘛無需要人共阮落肥，
mā bô su-iàu lâng kā guán lo̍h-puî, 

毋驚寒、毋驚熱，
m̄ kiann kuânn, m̄ kiann jua̍h, 

戇戇仔大，
gōng-gōng-á tuā, 

按呢哪有啥物通怨慼咧？
án-ne ná ū siánn-mih thang uàn-tsheh --leh? 

人講：「有時星光，
Lâng kóng: “ū-sî tshenn kng, 

有時月明。」
ū-sî gue̍h bîng.” 

佇花草的世界敢毋是仝款的道理咧？
Tī hue-tsháu ê sè-kài kám m̄ sī kāng-khuán ê tō-lí --leh? 

彼工主人對我邊仔經過，
Hit kang tsú-lâng tuì guá pinn--á king-kuè, 

春風替我拍拍，
tshun-hong thè guá phah phah, 

粉紅粉紅的笑容，
hún-âng hún-âng ê tshiò-iông, 

連我家己嘛感覺足迷人的。
liân guá ka-kī mā kám-kak tsiok bê-lâng --ê. 

主人看我古錐的模樣，
Tsú-lâng khuànn guá kóo-tsui ê bôo-iūnn, 

趕緊越頭行入去厝內，
kuánn-kín ua̍t-thâu kiânn ji̍p-khì tshù-lāi, 

一時仔隨閣出來跔佇我的身軀邊替我翕相，
tsi̍t-sî-á suî koh tshut-lâi ku tī guá ê sin-khu-pinn thè guá hip-siōng, 

主人歡喜甲笑bún-bún，
tsú-lâng huann-hí kah tshiò-bún-bún, 

我若像聽著伊咧呵咾講：「嘿！
guá ná-tshiūnn thiann-tio̍h i teh o-ló kóng :“heh! 

這欉日日春毋但是日日春，
Tsit tsâng ji̍t-ji̍t-tshun m̄-nā sī ji̍t-ji̍t-tshun, 

又閣是年年春呢！」
iū-koh sī nî nî-tshun --neh! ”

