799 Ài台語，愛台語

愛台語，愛台語
Ài Tâi-gí, ài Tâi-gí




咱愛一種語言，
Lán ài tsi̍t tsióng gí-giân, 

愛的常在毋但語言本身，
ài --ê tshiâng-tsāi m̄-nā gí-giân pún-sin, 

閣包括透過這个語言傳承的文化寶藏。
koh pau-kuat thàu-kuè tsit ê gí-giân thuân-sîng ê bûn-huà pó-tsōng. 

翻頭來講，
Huan-thâu lâi kóng, 

欲愛咱的文化，
beh ài lán ê bûn-huà, 

著愛對愛咱的語言做起；
tio̍h ài uì ài lán ê gí-giân tsò-khí; 

就算學語言毋是輕可代，
tō sǹg o̍h gí-giân m̄ sī khin-khó tāi, 

嘛著骨力試看覓，
mā tio̍h kut-la̍t tshì-khuànn-māi, 

無論你的母語是原住民族語、客語，或者台語。
bô-lūn lí ê bú-gí sī guân-tsū-bîn tso̍k-gí, Kheh-gí, hi̍k-tsiá Tâi-gí.




講著學習語言的動機，
Kóng-tio̍h ha̍k-si̍p gí-giân ê tōng-ki, 

人人無仝，
lâng-lâng bô-kāng, 

像有的人會去學韓國話，
tshiūnn ū ê lâng ē khì o̍h Hân-kok-uē, 

簡單因為望有一工通佮『偶像』講著話，
kán-tan in-uī bāng ū tsi̍t kang thang kah ‘ōo-siáng’ kóng-tio̍h uē, 

雖然一世人可能攏無這个機會。
sui-jiân tsi̍t-sì-lâng khó-lîng lóng bô tsit ê ki-huē. 

若討論語言學習的誘因，
Nā thó-lūn gí-giân ha̍k-si̍p ê iú-in, 

這可能是其中一種，
tse khó-lîng sī kî-tiong tsi̍t tsióng, 

毋過，
m̄-koh, 

伊背後規个歸納起來，
i puē-āu kui-ê kui-la̍p --khí-lâi, 

猶是因為愛。
iáu sī in-uī ài. 

無論是愛錢、愛『偶像』、愛智識，抑是單純愛語言本身。
Bô-lūn sī ài tsînn, ài ‘ōo-siáng’, ài tì-sik, ia̍h-sī tan-sûn ài gí-giân pún-sin.




像我一直無法度愛英語，
Tshiūnn guá it-ti̍t bô-huat-tōo ài Ing-gí, 

所以相纏數十冬，
sóo-í sio-tînn sòo-tsa̍p tang, 

到今猶無法度佮伊和平鬥陣。
kàu-tann iáu bô-huat-tōo kah i hô-pîng tàu-tīn. 

國中的「國文」老師對我真好，
Kok-tiong ê “kok-bûn” lāu-su tuì guá tsin hó, 

予我發心共本身足爛的中文學予好，
hōo guá huat-sim kā pún-sin tsiok nuā ê Tiong-bûn o̍h hōo hó, 

這就有愛佇內底。
tse tō ū ài tī lāi-té. 

我佮意法文寫出來的氣味，
Guá kah-ì Huat-bûn siá --tshut-lâi ê khì-bī, 

所以學過一兩個月的法文，
sóo-í o̍h kuè tsi̍t nn̄g kò gue̍h ê Huat-bûn, 

佮意哲學，
kah-ì tiat-ha̍k, 

所以學過一兩個月的德文，
sóo-í o̍h kuè tsi̍t nn̄g kò gue̍h ê Tik-bûn, 

但是遮的一時興興的行動，
tān-sī tsia--ê it-sî hìng-hìng ê hîng-tōng, 

上落尾無法度直直擋落去，
siōng lo̍h-bué bô-huat-tōo ti̍t-ti̍t tòng --lo̍h-khì, 

畢竟任何一種語言攏有難度，
pit-kìng jīm-hô tsi̍t tsióng gí-giân lóng ū lân-tōo, 

若你的愛無夠，
nā lí ê ài bô-kàu, 

絕對無法度一直擋落去。
tsua̍t-tuì bô huat-tōo it-ti̍t tòng --lo̍h-khì.




大漢才閣學一種新的語言，
Tuā-hàn tsiah koh o̍h tsi̍t tsióng sin ê gí-giân, 

絕對足辛苦。
tsua̍t-tuì tsiok sin-khóo. 

所以我完全會使體諒遐的最後猶是放棄台語的少年人，
Sóo-í guá uân-tsuân ē-sái thé-liōng hia--ê tsuè-āu iáu sī hòng-khì Tâi-gí ê siàu-liân-lâng, 

因為我家己的語言天份就足弱，
in-uī guá ka-kī ê gí-giân thian-hūn tō tsiok jio̍k, 

經歷過濟濟相siâng 的經驗。
king-li̍k-kuè tsē-tsē sio-siâng ê king-giām. 

就算有金錢或者工課的誘因，
Tō sǹg ū kim-tsînn hi̍k-tsiá khang-khuè ê iú-in, 

嘛無保證你有法度共一種語言學起來，
mā bô pó-tsìng lí ū huat-tōo kā tsi̍t tsióng gí-giân o̍h --khí-lâi, 

學語言本來就誠艱難，
o̍h gí-giân pún-lâi tō tsiânn kan-lân, 

終其尾你猶是著愛對這个語言有愛。
tsiong-kî-bué lí iáu sī tio̍h ài tuì tsit ê gí-giân ū ài.




所以，
Sóo-í, 

真濟爸母佇囡仔細漢的時毋肯教in母語，
tsin tsē pē-bú tī gín-á sè-hàn ê sî m̄ khíng kà in bú-gí, 

其實是足殘忍的行為，
kî-si̍t sī tsiok tsân-jím ê hîng-uî, 

有一工當in想欲共攬牢咧的時，
ū tsi̍t kang tng in siūnn-beh kā lám-tiâu --leh ê sî, 

煞著愛千辛萬苦走揣。
suah tio̍h ài tshian-sin-bān-khóo tsáu-tshuē.




一種語言有路用無路用，
Tsi̍t tsióng gí-giân ū-lōo-īng bô-lōo-īng, 

袂使遐爾看短無看長，
bē-sái hiah-nī khuànn té bô khuànn tn̂g, 

真濟這馬足興的語言，
tsin tsē tsit-má tsiok hing ê gí-giân, 

以前嘛捌經歷過烏焦瘦的階段。
í-tsîng mā bat king-li̍k-kuè oo-ta-sán ê kai-tuānn.




中世紀的英語是庄跤無智識的人咧講的話，
Tiong-sè-kí ê Ing-gí sī tsng-kha bô tì-sik ê lâng teh kóng ê uē, 

中世紀的法語是學者袂癮研究的菜市仔話，
tiong-sè-kí ê Huat-gí sī ha̍k-tsiá bē-giàn gián-kiù ê tshài-tshī-á-uē, 

中世紀的日語干焦查某人提來寫物件，
tiong-sè-kí ê Ji̍t-gí kan-ta tsa-bóo-lâng the̍h-lâi siá mi̍h-kiānn, 

查埔人欲就是學漢文、寫漢文。
tsa-poo-lâng beh tō sī o̍h Hàn-bûn, siá Hàn-bûn. 

遮的可能攏離這馬傷遠矣。
Tsia--ê khó-lîng lóng lī tsit-má siunn hn̄g --ah. 

二十冬前的韓國話根本袂⿰予人想欲學，
Jī-tsa̍p tang tsîng ê Hân-kok-uē kin-pún bē hőng siūnn-beh o̍h, 

一種佇散赤半島頂懸，
tsi̍t-tsióng tī sàn-tshiah puàn-tó tíng-kuân, 

歷史上毋捌發展出啥物傳世經典的語言，
li̍k-sú-siōng m̄ bat huat-tián-tshut siánn-mih thuân-sè king-tián ê gí-giân, 

學了會使創啥物？
o̍h-liáu ē-sái tshòng siánn-mi̍h?




放捒家己母語的民族將來必然無啥物前途通講，
Pàng-sak ka-kī bú-gí ê bîn-tso̍k tsiong-lâi pit-jiân bô siánn-mi̍h tsiân-tôo thang kóng, 

因為永遠會有比恁閣較𠢕學遐的外來語言的人，
in-uī íng-uán ē ū pí lín koh-khah gâu o̍h hia-ê guā-lâi gí-giân ê lâng, 

in會永遠走佇恁頭前，
in ē íng-uán tsáu tī lín thâu-tsîng, 

恁今仔永遠綴後壁逐，
lín tann-á íng-uán tuè āu-piah jiok, 

恁所栽培的果子嘛會自然變做in田園的收成。
lín sóo tsai-puê ê kué-tsí mā ē tsū-jiân piàn-tsò in tshân-hn̂g ê siu-sîng.

