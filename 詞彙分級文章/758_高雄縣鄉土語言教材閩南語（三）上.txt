758 高雄縣鄉土語言教材閩南語（三）上

第一課 新同學 
Tē it khò sin tông-o̍h

今仔日，班上來一个新同學，
Kin-á-ji̍t, pan-siōng lâi tsi̍t ê sin tông-o̍h, 

老師紹介伊予逐家熟似。
lāu-su siāu-kài i hōo ta̍k-ke si̍k-sāi. 

老師講：「伊是新同學，
Lāu-su kóng: “i sī sin tông-o̍h, 

對高雄市轉來的，叫做李美芳。」
tuì Ko-hiông-tshī tsuán --lâi ê, kiò-tsò Lí bí-hong.” 

請逐家好好仔共伊照顧。
tshiánn ta̍k-ke hó-hó-á kā i tsiàu-kòo. 

下課的時，我行倚去伊的桌仔邊，
Hā-khò ê sî, guá kiânn uá khì i ê toh-á-pinn, 

想欲佮伊講話。
siūnn-beh kah i kóng-uē. 

伊歹勢歹勢，頭犁犁。
I pháinn-sè pháinn-sè, thâu-lê-lê. 

老師共伊講：
Lāu-su kā i kóng: 

「毋免歹勢。
“m̄-bián pháinn-sè. 

逐家做陣讀冊，
Ta̍k-ke tsò-tīn tha̍k-tsheh, 

做陣𨑨迌，攏是好朋友。」
tsò-tīn tshit-thô, lóng sī hó pîng-íu.” 

中晝的時，我𤆬伊去校園，四界行行看看咧。
Tiong-tàu ê sî, guá tshuā i khì  hāu-hn̂g, sì-kè kiânn-kiânn khuànn-khuànn --leh. 

伊感覺有較自在矣，
I kám-kak ū khah tsū-tsāi --ah, 

開始佮我有講有笑。
khai-sí kah guá ū kóng ū tshiò. 

我招伊講：「下晡下課，
Guá tsio i kóng: “ē-poo hā-khò, 

咱才閣做陣來去運動埕幌韆鞦，好無？」
lán tsiah koh tsò-tīn lâi-khì ūn-tōng-tiânn hàinn-tshian-tshiu, hó --bô?”

伊聽了笑笑，點一下頭對我講：「好啊！」
I thiann liáu tshiò-tshiò, tiám tsi̍t ē thâu tuì guá kóng: “hó --ah!”

我今仔日交著一个新朋友，心內真歡喜。
Guá kin-á-ji̍t kau-tio̍h tsi̍t ê sin pîng-íu, sim-lāi tsin huann-hí.

第二課 健康的囡仔
Tē jī khò kiān-khong  ê gín-á

食會落飯，睏會飽眠，早睏早精神。
Tsia̍h ē lo̍h pn̄g, khùn ē pá-bîn, tsá khùn tsá tsing-sîn. 

水果魚肉，青菜來佮，食飯七分飽。
Tsuí-kó hî bah, tshenn-tshài lâi kah, tsia̍h-pn̄g tshit hun pá.

衛生第一，身軀清氣，時常笑微微。
Uē-sing tē-it, sin-khu tshing-khì, sî-siông tshiò-bî-bî. 

兩手做工，雙跤行動，心情放輕鬆。
nn̄g-tshíu tsò-kang, siang-kha kiânn-tāng, sim-tsîng pàng khin-sang.

認真誠懇，我是快樂健康的人。
Jīn-tsin sîng-khún, guá sī khuài-lo̍k kiān-khong ê lâng.

第三課 阮兜的一對寶 
Tē sann khò guán tau ê tsi̍t tuì pó

禮拜日透早，天拄好光的時陣，
Lé-pài-ji̍t thàu-tsá, thinn tú-hó kng ê sî-tsūn, 

阿公佮阿媽𤆬我去公園運動。
a-kong kah a-má tshuā guá khì kong-hn̂g ūn-tōng. 

真濟厝邊頭尾的人嘛來運動。
Tsin tsē tshù-pinn-thâu-bué ê lâng mā lâi ūn-tōng. 

逐家見面笑微微，
Ta̍k-ke kìnn-bīn tshiò-bî-bî, 

互相拍招呼。
hōo-siong phah-tsio-hoo. 

公園裡，有的人拍拳頭，
Kong-hn̂g --lí, ū--ê lâng phah-kûn-thâu, 

有的人跳舞，有的人唱「卡拉OK」，
ū--ê lâng thiàu-bú, ū-ê lâng tshìunn “khah-la OK”, 

有的人散步，實在真鬧熱！
ū--ê lâng sàn-pōo, si̍t-tsāi tsin lāu-jia̍t! 

歇睏的時，逐家相招佇涼亭仔泡茶，
Hioh-khùn ê sî, ta̍k-ke sio-tsio tī liâng-tîng-á phàu-tê, 

那泡那開講。
ná phàu ná khai-káng. 

厝邊親情若有一寡仔生活上的問題，
tshù-pinn tshin-tsiânn nā ū tsi̍t-kuá-á sing-ua̍h-siōng ê būn-tê, 

攏會向阮阿公佮阿媽請教。
lóng ē hiòng gún a-kong kah a-má tshíng-kàu. 

人講：「家有一老，如有一寶」。
Lâng kóng: “ka íu it nóo, jû íu it pó”. 

逐家攏呵咾，阮兜真福氣，
ta̍k-ke lóng o-ló, gún tau tsin hok-khì, 

拄好有一對寶。
tú-hó ū tsi̍t tuì pó. 

有影，我嘛定定感覺誠光榮！
ū-iánn, guá mā tiānn-tiānn kám-kak tsiânn kong-îng!

第四課 來高雄縣𨑨迌 
Tē sì khò lâi Ko-hiông-kuān tshit-thô

歐吉桑：囡仔兄！
Oo-jí-sáng: gín-á-hiann! 

咱請問一下：
Lán tshiánn-mn̄g --tsi̍t-ē: 

恁高雄縣的三山佇佗位？
lín Ko-hiông-kuān ê sam san tī tó-uī? 

阿慶：喔！阮高雄縣的三山指的是高雄縣
A-khìng: ooh! Guán Ko-hiông-kuān ê sam san tsí ê sī Ko-hiông-kuān

三个所在，鳳山、岡山佮旗山。
 sann ê sóo-tsāi, Hōng-suann, Kong-san kah Kî-san. 

歐吉桑：這三个所在有啥物特色？
Oo-jí-sáng: tsit sann ê sóo-tsāi ū siánn-mi̍h ti̍k-sik? 

阿慶：鳳山開發上早，古蹟真濟。
A-khìng: Hōng-suann khai-huat siōng tsá, kóo-tsik tsin tsē. 

離高雄市上近，縣政府設佇遐。
Lī Ko-hiông-tshī siōng kīn, kuān-tsìng-hú siat tī hia. 

岡山上有名的是羊肉佮豆瓣醬，
Kong-san siōng ū-miâ ê sī îunn-bah kah tāu-pān-tsìunn, 

一冬一擺的籃仔坩會嘛通人知。
tsi̍t tang tsi̍t pái ê nâ-á-khann-huē mā thong-lâng-tsai. 

歐吉桑：若按呢，旗山啥物較出名？
Oo-jí-sáng: nā án-ne, Kî-san siánn-mi̍h khah tshut-miâ?

阿慶：旗山較倚南橫，出真好食的弓蕉、
A-khìng: Kî-san khah uá lâm-huâinn, tshut tsin hó-tsia̍h ê king-tsio, 

甲仙的芋仔、筍仔佮美濃的粿仔攏真好食。
Kah-sian ê ōo-á, sún-á kah Bí-lông ê kué-á lóng tsin hó-tsia̍h. 

真濟人去遐洗溫泉佮旅遊。
Tsin tsē lâng khì hia sé un-tsuânn kah lí-iû. 

歐吉桑：真多謝你！恁三山一體，
Oo-jí-sáng: tsin to-siā --lí! Lín sam san it-thé, 

風景媠、物產濟，真是好人文、好地理。
hong-kíng suí, bu̍t-sán tsē, tsin sī hó jîn-bûn, hó tē-lí.

第五課 菱角佮白翎鷥
Tē gōo khò lîng-kak kah pe̍h-līng-si

每年的秋天，菱角正著時，
Muí-nî ê tshiu-thinn, lîng-kak tsiànn tio̍h-sî,

烏烏殼來白白仔肉，
Oo-oo khak lâi pe̍h-pe̍h-á-bah, 

雙頭尖尖，食了芳閣甜。
Siang-thâu tsiam-tsiam, tsia̍h-liáu phang koh tinn. 

水池邊，不時看著白翎鷥，
Tsuí-tî-pinn, put-sî khuànn-tio̍h pe̍h-līng-si, 

白白的影跡懸閣媠，
Pe̍h-pe̍h ê iánn-tsiah kuân koh suí, 

伊愛食田螺，嘛愛食溪魚。
I ài tsia̍h tshân-lê, mā ài tsia̍h khe-hî. 

現此時，水質環境漸漸拍歹去，
Hiān-tshú-sî, tsuí-tsit khuân-kíng tsiām-tsiām phah phái --khì, 

咱愛好好來珍惜，才袂閣再失去伊。
Lán ài hó-hó lâi tin-sioh, tsiah bē koh tsài sit-khì i.

第六課 冬節圓
Tē la̍k khò Tang-tseh înn

過冬節，過冬節，一年節氣二四个。
Kuè tang-tseh, kuè tang-tseh, tsi̍t nî tseh-khuì jī-sì ê. 

冬節彼暝暝上長，冬節彼日日上短。
Tang-tseh hit mê mê siōng tn̂g, tang-tseh hit ji̍t ji̍t siōng té. 

冬節過了等新春，一年四季輪流踅。
Tang-tseh kuè-liáu tán sin-tshun, tsi̍t nî sù-kuì lûn-lîu se̍h.

冬節圓，冬節圓，冬節挲圓人團圓。
Tang-tseh înn, tang-tseh înn, tang-tseh so înn lâng thuân-înn. 

圓仔母，挲六粒，雞母狗仔嘛著捏。
înn-á bó, so la̍k lia̍p, ke-bó káu-á mā tio̍h lia̍p. 

囥床頭，拜床母。
khǹg tshn̂g-thâu, pài tshn̂g-bó. 

捀一碗，拜公媽，保庇逐家攏好命。
Phâng tsi̍t uánn, pài kong-má, pó-pì ta̍k-ke lóng hó-miā. 

冬節圓，食一粒，加一歲。
Tang-tseh înn, tsia̍h tsi̍t lia̍p, ke tsi̍t huè. 

一碗圓仔算幾歲？
Tsi̍t uánn înn-á sǹg kuí huè? 

若毋食，明年年歲敢會加？
Nā m̄ tsia̍h, mê-nî nî-huè kám ē ke?

第七課 黃金海岸
Tē-tshit khò n̂g-kim hái-huānn

若講咱的高雄縣  海洋物產滿滿是
Nā kóng lán ê Ko-hiông-kuān hái-îunn bu̍t-sán muá-muá-sī

海岸風光好景緻  逐个鄉鎮各有風味
Hái-huānn hong-kong hó kíng-tì  ta̍k ê hiong-tìn kok iú hong-bī

彌陀梓官到林園  茄萣仔一路到永安
Mî-tô Tsú-kuann kàu Lîm-hn̂g Ka-tiānn-á tsi̍t-lōo kàu Íng-an

虱目豐富是特產  魚丸名聲透台灣
Sat-ba̍k hong-hù sī ti̍k-sán  hî-uân miâ-siann thàu Tâi-uân

真珠鮑魚叫九孔  烏魚米粉佮石斑
Tsin-tsu pau-hî kiò káu-kháng oo-hî bí-hún kah tsio̍h-pan

魚鰾魚子在你揀  魚類加工𠢕生產
Hî-piō hî-tsí tsāi lí kíng hî-luī ka-kang gâu sing-sán

漁民骨力掠閣飼  予咱隨時食上鮮
Hî-bîn kut-la̍t lia̍h koh tshī  hōo lán suî-sî tsia̍h siōng tshinn

勤儉拍拚好模範  向望未來著學in
Khîn-khiām phah-piànn hó bôo-huān ǹg-bāng bī-lâi tio̍h o̍h in

魚栽放流好生湠  海洋資源愛寶惜
Hî-tsai pàng-lâu hó senn-thuànn  hái-îunn tsu-guân ài pó-sioh

做伙來譜寫  黃金海岸好歌詩
Tsò-hué lâi phóo-siá n̂g-kim hái-huānn hó kua-si

第八課 昔時諺文 
Tē peh khò sik-sî gān-bûn

社會有交際  做人著好禮
Siā-huē ū kau-tsè  tsò-lâng tio̍h hó-lé

毋通人來才掃地  人走才泡茶
M̄-thang lâng lâi tsiah sàu-tē lâng tsáu tsiah phàu tê

一年大一歲  食米著知米價
 Tsi̍t nî tuā tsi̍t huè tsia̍h bí tio̍h tsai bí-kè

有時星光  有時月光
Ū-sî tshenn-kng  ū-sî gue̍h-kng

毋通看人無目地
 M̄-thang khuànn lâng bô ba̍k-tē 

人咧做天咧看
Lâng teh tsò thinn teh khuànn 

好頭不如好尾  好酒一定沉甕底
Hó thâu put-jû hó bué hó tsiú it-tīng tîm àng-té

