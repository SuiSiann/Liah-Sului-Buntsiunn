608 《新竹市國民小學閩南語教材大頭仔明第十冊》

新同學 
Sin tông-ha̍k

阿明：
A-bîng: 

阮學校新轉來一位同學，
Guán ha̍k-hāu sin tsuán lâi tsi̍t uī tông-ha̍k,

伊講話無啥清楚。
i kóng-uē bô siánn tshing-tshó.

有的人攏會刁工學伊講話，
Ū ê lâng lóng ē thiau-kang o̍h i kóng-uē,

我感覺in足無愛心的。
guá kám-kak in tsiok bô ài-sim --ê.

阿娟
A-kuan

這个詞按怎用
Tsit ê sû án-tsuánn īng

伊刁工來揣你，
I thiau-kang lâi tshuē --lí,

毋知有啥物代誌？
m̄ tsai ū siánn-mih tāi-tsì?

伊刁工學阿國講話，
I thiau-kang o̍h A-kok kóng-uē,

實在足奇怪。
si̍t-tsāi tsiok kî-kuài.

妹妹刁工共我的鉛筆創斷去。
Me--meh thiau-kang kā guá ê iân-pit tshòng tn̄g--khì.

閩南語嘛有#rap#
Bân-lâm-gí mā ū #rap#

伊哪會遮爾無愛心
I ná ē tsiah-nī bô ài-sim

刁工欲來學人按呢講話
thiau-kang beh lâi o̍h lâng án-ne kóng-uē

像伊遮爾遮爾無愛心
tshiūnn i tsiah-nī tsiah-nī bô ài-sim 

我才無愛我才無愛佮伊來做伙
guá tsiah bô ài guá tsiah bô ài kah i lâi tsò-hué 

電池回收 
Tiān-tî huê-siu

阿明：
A-bîng: 

阮老師講，
Guán lāu-su kóng,

若電池烏白擲，
nā tiān-tî oo-pe̍h tàn,

對環境有足大的傷害。
tuì khuân-kíng ū tsiok tuā ê siong-hāi.

所以電池若用了，
Sóo-í tiān-tî nā iōng liáu,

愛順紲做回收。
ài sūn-suà tsò huê-siu.

你愛會記得喔!
Lí ài ē-kì-tit --ooh!

阿娟
A-kuan

這个詞按怎用
Tsit ê sû án-tsuánn īng

阿國來阮兜𨑨迌，
A-kok lâi guán tau tshit-thô,

順紲共我鬥種花。
sūn-suà kā guá tàu tsìng hue.

阿媽去買菜，
A-má khì bé tshài,

順紲共我買一領衫。
sūn-suà kā guá bé tsi̍t niá sann.

你敲電話予阿媽的時陣，
Lí khà tiān-uē hōo a-má ê sî-tsūn,

順紲問看伊當時欲來。
sūn-suà mn̄g khuànn i tang-sî beh lâi.

閩南語嘛有#rap#
Bân-lâm-gí mā ū #rap#

老師講電池若是烏白擲
Lāu-su kóng tiān-tî nā-sī oo-pe̍h tàn

環境就會無仝款
khuân-kíng tō ē bô kāng-khuán

電池回收毋通驚麻煩
tiān-tî huê-siu m̄-thang kiann mâ-huân

電池回收電池回收毋通驚麻煩
tiān-tî huê-siu tiān-tî huê-siu m̄-thang kiann mâ-huân

險仔昏去 
Hiám-á hūn--khì

阿明：
A-bîng: 

今仔日，
Kin-á-ji̍t,

有一个人講伊足佮意我，
ū tsi̍t ê lâng kóng i tsiok kah-ì --guá,

等伊大漢想欲佮我結婚。
tán i tuā-hàn siūnn-beh kah guá kiat-hun. 

我聽一下險仔昏去。
Guá thiann --tsi̍t-ē hiám-á hun--khì.

阿娟
A-kuan

這个詞按怎用
Tsit ê sû án-tsuánn īng

我傷晏起來，
Guá siunn uànn khí--lâi,

上課險仔袂赴。
siōng-khò hiám-á bē-hù.

阿姑電頭毛轉來，
A-koo tiān thâu-mn̂g tńg--lâi,

我險仔袂認得。
guá hiám-á bē-jīn-tit.

弟弟啉牛奶的時陣，
Ti--tih lim gû-ling ê sî-tsūn,

險仔嗾著。
hiám-á tsa̍k--tio̍h.

伊喝一聲，
I huah tsi̍t siann,

我險仔驚著。
guá hiám-á kiann--tio̍h.

閩南語嘛有#rap#
Bân-lâm-gí mā ū #rap#

哎喲哎喲 
Ai-iō ai-iō

實在真歹勢
si̍t-tsāi tsin pháinn-sè

欲結婚 
beh kiat-hun 

猶閣久咧
iáu-koh kú --leh

聽著你講聽著你講 
thiann-tio̍h lí kóng thiann-tio̍h lí kóng 

偷偷佮意我
thau-thau kah-ì --guá 

害我 
hāi guá 

害我 
hāi guá 

心肝搐一下
sim-kuann tiuh --tsi̍t-ē

查資料 
Tshâ tsu-liāu

阿明：
A-bîng: 

今仔日，
Kin-á-ji̍t,

老師𤆬阮去看鳥仔，
lāu-su tshuā guán khì khuànn tsiáu-á,

叫阮後禮拜交報告。
kiò guán āu lé-pài kau pò-kò.

毋過我干焦揣著一點仔資料，
M̄-koh guá kan-na tshuē-tio̍h tsi̍t-tiám-á tsu-liāu, 

恁敢會當去網路共我鬥揣？
lín kám ē-tàng khì bāng-lōo kā guá tàu tshuē?

阿娟
A-kuan

這个詞按怎用
Tsit ê sû án-tsuánn īng

伊攏毋讀冊，
I lóng m̄ tha̍k-tsheh,

干焦想欲看電視。
kan-na siūnn-beh khuànn tiān-sī.

伊攏無愛食青菜，
I lóng bô ài tsia̍h tshenn-tshài,

干焦愛食肉。
kan-na ài tsia̍h bah.

老師叫阮讀五遍，
Lāu-su kiò guán tha̍k gōo piàn,

我干焦讀一遍。
guá kan-na tha̍k tsi̍t piàn.

阿明拍球拍十下，
A-bîng phah kiû phah tsa̍p ē,

我干焦拍三下。
guá kan-na phah sann ē.

閩南語嘛有#rap#
Bân-lâm-gí mā ū #rap#

#Yeah yeah internet#
#Yeah yeah internet#

欲寫報告 
beh siá pò-kò 

你就去 
lí tō khì 

拜託伊
pài-thok --i

干焦靠伊 
kan-na khò --i 

嘛是無夠
mā sī bô-kàu

圖書館 
tôo-su-kuán 

嘛是愛閣去
mā sī ài koh khì

鳥仔囝落落來 
Tsiáu-á-kiánn lak--lo̍h-lâi

阿明：
A-bîng: 

下課的時陣，
Hā-khò ê sî-tsūn,

我行到樹仔跤，
guá kiânn kàu tshiū-á-kha,

雄雄看著一隻鳥仔囝落落來，
hiông-hiông khuànn-tio̍h tsi̍t tsiah tsiáu-á-kiánn lak--lo̍h-lâi,

害我驚一下。
hāi guá kiann --tsi̍t-ē.

阿娟
A-kuan

這个詞按怎用
Tsit ê sû án-tsuánn īng

我咧掃塗跤的時陣，
Guá teh sàu thôo-kha ê sî-tsūn, 

雄雄看著一百箍。
hiông-hiông khuànn-tio̍h tsi̍t-pah khoo.

我咧看電視的時陣，
Guá teh khuànn tiān-sī ê sî-tsūn, 

雄雄聽著老師的聲。
hiông-hiông thiann-tio̍h lāu-su ê siann.

我欲去睏的時陣，
Guá beh khì khùn ê sî-tsūn,

雄雄想著明仔早愛紮綠豆。
hiông-hiông siūnn-tio̍h bîn-á-tsá ài tsah li̍k-tāu.

媽媽去踅街的時陣，
Má-mah khì se̍h-ke ê sî-tsūn,

雄雄想著瓦斯無關。
hiông-hiông siūnn-tio̍h gá-suh bô kuainn.

閩南語嘛有#rap#
Bân-lâm-gí mā ū #rap#

掣一下 
Tshuah --tsi̍t-ē 

我掣一下
guá tshuah --tsi̍t-ē

這是啥物貨 
tse sī siánn-mih huè 

這是啥物貨
tse sī siánn-mih huè

原來是 
guân-lâi sī 

一隻鳥仔 
tsi̍t tsiah tsiáu-á 

落落來
lak --lo̍h-lâi

我叫是 
guá kiò-sī 

貢丸超人 
Kòng-uân-tshiau-jîn 

飛出來
pue --tshut-lâi

娶新娘 
Tshuā sin-niû

阿明：
A-bîng: 

今仔日阮兜足鬧熱，
Kin-á-ji̍t guán tau tsiok lāu-jia̍t,

因為阮阿叔欲娶某。
in-uī guán a-tsik beh tshuā-bóo.

In某是外國人喔！
In bóo sī guā-kok-lâng --ooh!

啊！
Ah!

新娘咧欲來啊！
Sin-niû teh-beh lâi --ah!

我欲緊來去看！
Guá beh kín lâi-khì khuànn!

阿娟
A-kuan

這个詞按怎用
Tsit ê sû án-tsuánn īng

阿媽咧欲來矣，
A-má teh-beh lâi --ah,

我足歡喜的。
guá tsiok huann-hí --ê.

風颱咧欲來矣，
Hong-thai teh-beh lâi --ah,

窗仔愛關予好。
thang-á ài kuainn hōo hó.

老師咧欲來矣，
Lāu-su teh-beh lâi --ah,

逐家緊坐予好。
ta̍k-ke kín tsē hōo hó.

公車咧欲來矣，
Kong-tshia teh-beh lâi --ah,

咱愛行較緊咧。
lán ài kiânn khah kín --leh.

閩南語嘛有#rap#
Bân-lâm-gí mā ū #rap#

新娘新娘真正媠噹噹
Sin-niû sin-niû tsin-tsiànn suí-tang-tang

等我大漢 
tán guá tuā-hàn 

嘛欲來嫁翁
mā beh lâi kè-ang

阿明請你愛閣等我二十冬
A-bîng tshiánn lí ài koh tán guá jī-tsa̍p tang

阿明請你愛閣等我二十冬
A-bîng tshiánn lí ài koh tán guá jī-tsa̍p tang

