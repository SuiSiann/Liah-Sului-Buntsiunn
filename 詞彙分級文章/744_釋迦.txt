744 釋迦

俗語講：
Sio̍k-gí kóng: 

「好䆀菜一步燒，
“Hó bái tshài tsi̍t pōo sio, 

好䆀查某一步笑。」
hó bái tsa-bóo tsi̍t pōo tshiò.” 

燒烙燒烙的菜，
Sio-lō sio-lō ê tshài, 

滋味上好；
tsu-bī siōng hó; 

笑bi-bi的面上媠。
tshiò-bi-bi ê bīn siōng suí. 

啊！
Ah! 

對果子的要求是啥？
Tuì kué-tsí ê iau-kiû sī siánn? 

當然是甜度！
Tong-jiân sī tinn-tōo! 

買果子的人攏會問講：
Bé kué-tsí ê lâng lóng ē mn̄g kóng:

「有甜無？」
“Ū tinn --bô?” 

紹介一味包甜的果子，釋迦。
Siāu-kài tsi̍t bī pau tinn ê kué-tsí, sik-khia. 

若講著釋迦，
Nā kóng-tio̍h sik-khia, 

一定會想著臺東，
it-tīng ē siūnn-tio̍h Tâi-tang, 

若食過釋迦的人就知影啥物叫做甜！
nā tsia̍h-kuè sik-khia ê lâng tō tsai-iánn siánn-mih kiò-tsò tinn! 

釋迦有偌甜？
Sik-khia ū guā tinn? 

夭壽甜，
Iáu-siū tinn, 

所以英語名規氣號做『#sugar apple#』。
sóo-í Ing-gí miâ kui-khì hō-tsò ‘#sugar apple#.’ 

釋迦毋但是好食爾爾，
Sik-khia m̄-nā sī hó-tsia̍h niā-niā, 

有美國專家講，
ū Bí-kok tsuan-ka kóng, 

釋迦是抗癌效果上好的果子。
sik-khia sī khòng gâm hāu-kó siōng hó ê kué-tsí. 

毋但臺灣四界攏有咧賣，
M̄-nā Tâi-uân sì-kè lóng ū teh bē, 

真濟來遊覽的中國遊客食了攏真佮意，
tsin tsē lâi iû-lám ê Tiong-kok iû-kheh tsia̍h liáu lóng tsin kah-ì, 

所以這馬嘛有外銷去趁人民幣。
sóo-í tsit-má mā ū guā-siau khì thàn jîn-bîn-pè.

阮是佇釋迦園大漢的，
Guán sī tī sik-khia-hn̂g tuā-hàn --ê, 

逐年寒人看釋迦欉「剃光頭」。
ta̍k nî kuânn--lâng khuànn sik-khia-tsâng ‘thì-kng-thâu.’ 

剃光頭就是共葉仔甪掉，
Thì-kng-thâu tō sī kā hio̍h-á lut-tiāu, 

細枝椏剪予斷，
sè ki ue tsián hōo tn̄g, 

大枝椏鋸予較短，
tuā ki ue kì hōo khah té, 

傷過長的椏愛用索仔縛石頭共搝拗曲，
siunn kuè tn̂g ê ue ài iōng soh-á pa̍k tsio̍h-thâu kā khiú áu khiau, 

上尾變做一枝雨傘形的骨架。
siōng-bué piàn-tsò tsi̍t ki hōo-suànn-hîng ê kut-kè. 

每一枝老椏頂懸是一搭一搭親像重重疊疊的臭焦疕，
Muí tsi̍t ki lāu ue tíng-kuân sī tsi̍t tah tsi̍t tah tshin-tshiūnn tîng-tîng-tha̍h-tha̍h ê tshàu-ta-phí, 

揣無一跡金滑的所在，
tshuē bô tsi̍t tsiah kim-ku̍t ê sóo-tsāi, 

看著親像無性命的死人骨頭。
khuànn-tio̍h tshin-tshiūnn bô sènn-miā ê sí-lâng kut-thâu. 

毋過春天若到，
M̄-koh tshun-thinn nā kàu, 

新穎就會對空喙的接縫發出來，
sin ínn tō ē tuì khang-tshuì ê tsiap-phāng huat --tshut-lâi, 

紲落來生葉、
suà--lo̍h-lâi senn hio̍h, 

開花、
khui-hue, 

結果。
kiat-kó. 

俗語講：
Sio̍k-gí kóng: 

「芥菜無剝毋成欉，
“Kuà-tshài bô pak m̄-tsiânn tsâng, 

囡仔無教毋成人。」
gín-á bô kà m̄-tsiânn-lâng.” 

釋迦按呢予人共刑、
Sik-khia án-ne hōo lâng kā hîng, 

予人共雕，
hōo lâng kā tiau, 

有影生出上蓋甜的滋味。
ū-iánn senn tshut siōng-kài tinn ê tsu-bī.

釋迦佇後山的山坪、
Sik-khia tī āu-suann ê suann-phiânn, 

溪埔、
khe-poo, 

石頭仔地徛起，
tsio̍h-thâu-á-tē khiā-khí, 

毋驚瘦塗、
m̄ kiann sán-thôo, 

毋驚洘旱，
m̄ kiann khó-huānn, 

逐年勇敢重生，
ta̍k nî ióng-kám tiông-sing, 

予人豐收的向望，
hōo lâng hong-siu ê ǹg-bāng, 

伊的一生攏是奉獻。
i ê it-sing lóng sī hōng-hiàn. 

寒人的時，
Kuânn--lâng ê sî, 

樹仔跤蔭影的所在會發出幼麵麵的烏甜仔菜。
tshiū-á-kha ńg-iánn ê sóo-tsāi ē huat tshut iù-mī-mī ê oo-tinn-á-tshài. 

死去的釋迦欉嘛袂挖掉，
Sí--khì ê sik-khia-tsâng mā bē óo-tiāu, 

當做棚仔種菜瓜、
tòng-tsò pênn-á tsìng tshài-kue, 

醃瓜，
am-kue, 

替厝裡三頓加菜。
thè tshù--lí sann-tǹg ka tshài. 

釋迦牟尼佛講：
Sik-khia-môo-nî-hu̍t kóng: 

「樹是無限慈悲體的化身。」
“Tshiū sī bû-hān tsû-pi-thé ê huà-sin.” 

樹仔對人類的幫助真正有夠濟，
Tshiū-á tuì jîn-luī ê pang-tsōo tsin-tsiànn ū-kàu tsē, 

釋迦欉應該是其中上蓋慈悲的。
sik-khia-tsâng ing-kai sī kî-tiong siōng-kài tsû-pi --ê. 

要求少，
Iau-kiû tsió, 

回報濟。
huê-pò tsē. 

臺東真好運，
Tâi-tang tsin hó-ūn, 

真濟作穡人靠伊食穿。
tsin tsē tsoh-sit-lâng khò i tsia̍h-tshīng.

較早人講：
Khah-tsá lâng kóng: 

「毋捌食過豬肉嘛捌看過豬行路」，
“M̄ bat tsia̍h-kuè ti-bah mā bat khuànn-kuè ti kiânn-lōo”, 

明明就興食甲欲死閣毋甘食。
bîng-bîng tō hìng tsia̍h kah beh sí koh m̄-kam tsia̍h. 

種釋迦的人就無仝矣，
Tsìng sik-khia ê lâng tō bô-kāng --ah, 

若是拄著透燒風，
nā-sī tú-tio̍h thàu sio-hong, 

原本會當採收的釋迦果一下就軟去，
guân-pún ē-tàng tshái-siu ê sik-khia-kó tsi̍t-ē tō nńg--khì, 

當然無法度寄行口；
tong-jiân bô-huat-tōo kià hâng-kháu; 

若是雄雄摔大雨，
nā-sī hiông-hiông siak-tuā-hōo, 

大粒的釋迦就代先必了了。
tuā lia̍p ê sik-khia tō tāi-sing pit-liáu-liáu. 

燒瓷的食缺，
Sio huî ê tsia̍h khih, 

袂當趁錢就趁食，
bē-tàng thàn-tsînn tō thàn-tsia̍h, 

心肝頭淡薄仔苦楚，
sim-kuann-thâu tām-po̍h-á khóo-tshó, 

嘛只好靠喙裡甜粅粅的釋迦來安慰！
mā tsí-hó khò tshuì--lí tinn-but-but ê sik-khia lâi an-uì!

