693 平溪放天燈

逐年咱人正月十五的上元，
Ta̍k nî lán-lâng tsiann--gue̍h tsa̍p-gōo ê Siōng-guân, 

咱#臺灣#上蓋出名的兩項民俗活動就是
lán #Tâi-uân# siōng-kài tshut-miâ ê nn̄g hāng bîn-sio̍k ua̍h-tāng tō sī

「南蜂炮」佮「北天燈」。
“lâm hong-phàu” kah “pak thian-ting.” 

「南蜂炮」是咧講#臺南##月津港#的蜂仔炮。
“Lâm hong-phàu” sī teh kóng #Tâi-lâm# #Gua̍t-tin-káng# ê hong-á-phàu. 

啊若「北天燈」就是咧講以早
Ah nā “pak thian-ting” tō sī teh kóng í-tsá

#臺北縣##平溪鄉#佇正月十五跤兜的「放天燈」。
#Tāi-pak-kuān# #Pîng-khe-hiong# tī tsiann--gue̍h tsa̍p-gōo kha-tau ê “pàng thian-ting.”

天燈嘛號做孔明燈，
Thian-ting mā hō-tsò Khóng-bîng-ting, 

有人講是#中國##三國#時代#孔明#發明的。
ū lâng kóng sī #Tiong-kok# #Sam-kok# sî-tāi #Khóng Bîng# huat-bîng --ê.

當初是為著欲通報消息，
Tong-tshoo sī uī-tio̍h beh thong-pò siau-sit, 

就利用燒空氣較輕會升懸的原理，
tō lī-iōng sio khong-khì khah khin ē sing kuân ê guân-lí, 

製造出會當浮踮半空中濟濟葩的燈火，
tsè-tsō tshut ē-tàng phû tiàm puànn-khong-tiong tsē-tsē pha ê ting-hué, 

來瞞騙敵人大軍的。
lâi muâ-phiàn ti̍k-jîn tāi-kun --ê. 

後來流傳落來，
Āu--lâi liû-thuân lo̍h-lâi, 

用來做下願祈福的天燈。
iōng-lâi tsò hē-guān kî-hok ê thian-ting.

天燈哪會佇以早#臺北縣##平溪鄉##十分寮#地區流傳咧？
Thian-ting ná ē tī í-tsá #Tâi-pak-kuān# #Pîng-khe-hiong# #Tsa̍p-hūn-liâu# tē-khu liû-thuân --leh?

聽講因為遐是佇較揜貼的山區，
 Thiann-kóng in-uī hia sī tī khah iap-thiap ê suann-khu, 

早期這箍圍仔不時有土匪出入咧共人搶劫，
tsá-kî tsit khoo-uî-á put-sî ū thóo-huí tshut-ji̍p teh kā lâng tshiúnn-kiap, 

庄民就會走去內山覕，
tsng-bîn tō ē tsáu-khì lāi-suann bih, 

聽候土匪走了後，
thìng-hāu thóo-huí tsáu liáu-āu, 

才用天燈做信號，
tsiah iōng thian-ting tsò sìn-hō, 

通報親友轉來厝裡。
thong-pò tshin-iú tńg--lâi tshù--lí. 

後來放天燈的慣勢就按呢流傳落來，
Āu--lâi pàng thian-ting ê kuàn-sì tsiū-án-ne liû-thuân --lo̍h-lâi, 

用來做下願祈福的器具，
iōng-lâi tsò hē-guān kî-hok ê khì-kū,

嘛成做地方的民俗。
mā tsiânn-tsò tē-hng ê bîn-sio̍k. 

逐年的元宵節，
Ta̍k nî ê Guân-siau-tseh, 

就有數萬人溢入來#平溪#放天燈，
tō ū sòo bān lâng ik --ji̍p-lâi #Pîng-khe# pàng thian-ting, 

這款大場面的景緻，
tsit khuán tuā tiûnn-bīn ê kíng-tì, 

嘛成做咱#臺灣#名聲誠敨的文化。
mā tsiânn-tsò lán #Tâi-uân# miâ-siann tsiânn tháu ê bûn-huà.

放天燈求福氣敢有效？
Pàng thian-ting kiû hok-khì kám ū-hāu? 

可能嘛無人知，
Khó-lîng mā bô lâng tsai, 

毋過逐年放天燈了後，
m̄-koh ta̍k nî pàng thian-ting liáu-āu, 

攏會留落來規十噸的糞埽，
lóng ē lâu lo̍h-lâi kui tsa̍p tòng ê pùn-sò, 

放過落落來的天燈，
pàng--kuè lak --lo̍h-lâi ê thian-ting, 

嘛共附近的山頭掛甲滿四界。
mā kā hù-kīn ê suann-thâu kuà kah muá-sì-kè.  

照氣象資料，
Tsiàu khì-siōng tsu-liāu, 

平溪佇元宵的跤兜，
Pîng-khe tī Guân-siau ê kha-tau, 

算是較澹溼的雨水期，
sǹg sī khah tâm-sip ê hōo-tsuí-kî, 

毋過有時嘛是會出意外著火燒，
m̄-koh ū-sî mā sī ē tshut ì-guā tio̍h-hué-sio, 

別所在若無彼號澹溼的自然環境，
pa̍t sóo-tsāi nā-bô hit-lō tâm-sip ê tsū-jiân khuân-kíng, 

千萬毋通「閹雞趁鳳飛」，
tshian-bān m̄-thang “Iam-ke thàn hōng pue”, 

萬一著火燒，
bān-it tio̍h-hué-sio, 

彼代誌就大條矣。
he tāi-tsì tō tuā-tiâu --ah.

