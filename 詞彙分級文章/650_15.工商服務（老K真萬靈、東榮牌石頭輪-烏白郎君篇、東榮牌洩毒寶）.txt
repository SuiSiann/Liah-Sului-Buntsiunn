650 15.工商服務（老K真萬靈、東榮牌石頭輪-烏白郎君篇、東榮牌洩毒寶）

工商服務(老#K#真萬靈、東榮牌石頭輪─烏白郎君篇、東榮牌洩毒寶)
Kang-siong ho̍k-bū( Lāu #K# tsin bān-lîng, Tang-îng-pâi Tsio̍h-thâu-lián─ Oo-pe̍h lông-kun phian, Tang-îng-pâi Sia̍p-to̍k-pó)




朋友！
Pîng-iú! 

朋友！
Pîng-iú! 

這个廣告聽予清，
Tsit ê kóng-kò thiann hōo tshing, 

挵著竿，
lòng tio̍h kuann,

拍著胘，
phah tio̍h kiān,

規暗仙哭都哭袂𤺪，
kui àm sian khàu to khàu bē siān, 

來來來！
lâi lâi lâi! 

緊來食老#K#真萬靈，
Kín lâi tsia̍h Lāu #K# tsin bān-lîng, 

老#K#真萬靈，
Lāu #K# tsin bān-lîng, 

對著內傷上蓋靈，
tuì tio̍h lāi-siong siōng-kài lîng, 

食了心頭袂閣凝，
tsia̍h-liáu sim-thâu buē koh gîng, 

老#K#真萬靈，
Lāu #K# tsin bān-lîng, 

老#K#真萬靈，
Lāu #K# tsin bān-lîng, 

鼻仔袂通，
phīnn-á bē thong, 

目睭袂清，
ba̍k-tsiu buē tshing, 

也有治療的效能，
iā ū tī-liâu ê hāu-lîng, 

老#K#真萬靈，
Lāu #K# tsin bān-lîng, 

欲買愛認明，
beh bé ài jīn-bîng, 

盒仔蓋有一字"K"字的，
a̍p-á-kuà ū tsi̍t jī“K” jī ê, 

才是咱老#K#真萬靈！
tsiah sī lán Lāu #K# tsin bān-lîng!




別人的失敗就是我的快樂啦！
Pa̍t-lâng ê sit-pāi tsiū sī guá ê khuài-lo̍k --lah! 

我就是轟動武林，
Guá tsiū sī hong-tōng bú-lîm, 

驚動萬教，
kiann-tōng bān kàu, 

烏白郎君#十夜#，
Oo-pe̍h Lông-kun #十夜#, 

自從我的幽靈馬車鬥了東榮牌石頭輪了後，
tsū-tsiông guá ê iu-lîng bé-tshia tàu-liáu Tang-îng-pâi Tsio̍h-thâu-lián liáu-āu, 

就毋捌閣再破輪囉！
tō m̄ bat koh-tsài phuà-lián --looh! 

而且耐磨耐操，
Jî-tshiánn nāi buâ nāi tshau, 

十分的好用，
tsa̍p hun ê hó-īng, 

我佮別人相殺對決的時陣，
guá kah pa̍t-lâng siong-sat tuì-kuat ê sî-tsūn, 

無後顧之憂東榮牌石頭輪，
bû hiō kòo tsi iu Tang-îng-pâi Tsio̍h-thâu-lián, 

品質值得我烏白郎君來共伊推薦。
phín-tsit ta̍t-tit guá Oo-pe̍h lông-kun lâi kā i thui-tsiàn. 

東榮牌石頭輪確實高明，
Tang-îng-pâi Tsio̍h-thâu-lián khak-si̍t ko-bîng, 

別人的破輪就是我的快樂啦！
pa̍t-lâng ê phuà-lián tsiū sī guá ê khuài-lo̍k --lah! 

哈哈哈哈哈哈哈哈哈哈！
Ha ha ha ha ha ha ha ha ha ha!




空氣有毒，
Khong-khì ū to̍k, 

食物有毒，
si̍t-bu̍t ū to̍k, 

連水嘛有毒，
liân tsuí mā ū to̍k, 

可憐百姓無可奈何也是無法度。
khó-liân peh-sènn bû-khó-nāi-hô iā-sī bô-huat-tōo. 

東榮公司救難救苦，
Tang-îng kong-si kiù lān kiù khóo, 

這馬出好藥，
tsit-má tshut hó io̍h, 

東榮牌洩毒寶，
Tang-îng-pâi Sia̍p-to̍k-pó, 

實在真jió-toh。
si̍t-tsāi tsin jió-toh. 

東榮牌洩毒寶，
Tang-îng-pâi sia̍p-to̍k-pó, 

專門佇咧洩毒，
tsuan-bûn tī-leh sia̍p-to̍k, 

腹內毒，
pak-lāi to̍k, 

腸仔腸肚，
tn̂g-á tn̂g-tōo, 

攏共你洩甲無。
lóng kā lí sia̍p kah bô. 

東榮牌洩毒寶，
Tang-îng-pâi sia̍p-to̍k-pó, 

向望逐家來參考，
ǹg-bāng ta̍k-ke lâi tsham-khó, 

予你日後免煩惱。
hōo lí li̍t-āu bián huân-ló. 

東榮牌洩毒寶，
Tang-îng-pâi sia̍p-to̍k-pó, 

欲買愛認明，
beh bé ài jīn-bîng, 

盒仔蓋外口有一个圓箍仔內底寫一字黃字的，
a̍p-á-kuà guā-kháu ū tsi̍t ê înn-khoo-á lāi-té siá tsi̍t jī n̂g jī ê, 

才是咱東榮牌，
tsiah sī lán Tang-îng-pâi, 

東榮牌洩毒寶。
Tang-îng-pâi sia̍p-to̍k-pó.

