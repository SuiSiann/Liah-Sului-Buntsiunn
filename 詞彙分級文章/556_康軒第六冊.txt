556 康軒第六冊

第一課 是按怎
Tē-it khò Sī án-tsuánn

是按怎
Sī án-tsuánn

春天的雨落袂煞？
tshun-thinn ê hōo lo̍h bē suah?

熱天的風颱遐爾大？
Jua̍h-thinn ê hong-thai hiah-nī tuā?

是按怎
Sī án-tsuánn

秋天的樹葉會落佇塗跤？
Tshiu-thinn ê tshiū-hio̍h ē lo̍h tī thôo-kha?

寒天的風會遮爾寒？
Kuânn-thinn ê hong ē tsiah-nī kuânn?

這就是，一年四季的變化。
Tse tō sī, tsi̍t nî sù-kuì ê piàn-huà.

第二課 花園
Tē-jī khò Hue-hn̂g

學校花園誠鬧熱，
Ha̍k-hāu hue-hn̂g tsiânn lāu-jia̍t,

內底花蕊開足濟。
lāi-té hue-luí khui tsiok tsē.

桂花茶花玫瑰花，
Kuì-hue tê-hue muî-kuì-hue,

有紅有白真美麗，
ū âng ū pe̍h tsin bí-lē,

閣有清芳的玉蘭花，
koh ū tshing-phang ê gio̍k-lân-hue,

花開芳味滿四界。
hue khui phang-bī muá-sì-kè.

第三課 箸
Tē-sann khò Tī

一跤箸、兩跤箸，
Tsi̍t kha tī, nn̄g kha tī,

分開無趣味，
hun-khui bô tshù-bī,

做伙蓋神奇。
tsò-hué kài sîn-kî.

學會曉攑箸，
O̍h ē-hiáu gia̍h tī,

扒飯夾菜由在你，
pe pn̄g ngeh tshài iû-tsāi lí,

較贏攕仔佮湯匙，
khah iânn tshiám-á kah thng-sî,

你講是毋是？
lí kóng sī m̄ sī?

第四課 青菜
Tē-sì khò Tshenn-tshài

青菜青菜，
Tshenn-tshài tshenn-tshài,

共你夾起來，
kā lí ngeh --khí-lâi,

食一喙，慢慢仔哺看覓，
tsia̍h tsi̍t tshuì, bān-bān-á pōo khuànn-māi,

哺啊哺，吞落腹肚內。
pōo --ah pōo, thun lo̍h pak-tóo lāi.

腹肚內，有魚有肉無青菜，
Pak-tóo lāi, ū hî ū bah bô tshenn-tshài,

按呢哪會使？
án-ne ná ē-sái?

第五課 五日節
Tē-gōo khò Gōo-ji̍t-tseh

五日節，真輕鬆，
Gōo-ji̍t-tseh, tsin khin-sang, 

學校歇一工。
ha̍k-hāu hioh tsi̍t kang.

食肉粽，掛香芳。
Tsia̍h bah-tsàng, kuà hiunn-phang.

河邊人kheh人， 
Hô-pinn lâng kheh lâng, 

嘿喲嘿喲咚咚tshiang！
heh iō heh iō tong-tong tshiang!

扒龍船，拚輸贏，
Pê-lîng-tsûn，piànn su-iânn, 

來看啥人著頭名。
lâi khuànn siánn-lâng tio̍h thâu-miâ.

