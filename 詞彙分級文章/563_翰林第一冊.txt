563 翰林第一冊

第一課 來學校
Tē-it khò Lâi ha̍k-hāu

來學校，學啥物？
Lâi ha̍k-hāu, o̍h siánn-mih?

你讀冊，
Lí tha̍k-tsheh,

我寫字。
guá siá jī.

老師教咱唸歌詩。
Lāu-su kà lán liām kua-si.

你來唸，
Lí lâi liām,

我來比，
guá lâi pí,

真趣味。
tsin tshù-bī.

第二課 歡喜看著你
Tē-jī khò Huann-hí khuànn-tio̍h lí

運動埕、大樹邊， 
Ūn-tōng-tiânn, tuā tshiū pinn, 

牽你的手，熟似你。
khan lí ê tshiú, si̍k-sāi lí.

我是阿喜，
Guá sī A-hí,

你是阿美。
lí sī A-bí.

看著你，真歡喜。
Khuànn-tio̍h lí, tsin huann-hí.

第三課 好朋友
Tē-sann khò Hó pîng-iú

白雲佮風去𨑨迌，
Pe̍h-hûn kah hong khì tshit-thô,

in是好朋友；
in sī hó pîng-iú;

尾蝶佮蜂去看花，
bué-ia̍h kah phang khì khuànn hue,

阿英佮我手牽手，
A-ing kah guá tshiú khan tshiú,

阮嘛是好朋友。
guán mā sī hó pîng-iú.

第四課 鬥跤手
Tē-sì khò Tàu-kha-tshiú

你搬椅仔，我排桌仔；
Lí puann í-á, guá pâi toh-á;

你掃塗跤，我拭窗仔。
lí sàu thôo-kha, guá tshit thang-á.

窗仔外，
Thang-á guā,

鳥仔佇遐tsiu̍h-tsiu̍h-tsiu̍h，
tsiáu-á tī hia tsiu̍h-tsiu̍h-tsiu̍h,

伊親像咧講：
i tshin-tshiūnn teh kóng:

「我嘛想欲鬥跤手。」
“Guá mā siūnn-beh tàu-kha-tshiú.”

第五課 古錐囡仔
Tē-gōo khò Kóo-tsui gín-á

笑咪咪、笑咪咪，
Tshiò bî-bî, tshiò bî-bî,

頭毛烏烏，目睭圓。
thâu-moo oo-oo, ba̍k-tsiu înn.

一支鼻仔、一對耳，
Tsi̍t ki phīnn-á, tsi̍t tuì hīnn,

真古錐、真古錐，
tsin kóo-tsui, tsin kóo-tsui,

這个囡仔敢是你？
tsit ê gín-á kám sī lí?

