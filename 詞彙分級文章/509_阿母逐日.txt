509 阿母逐日

古早時代，
Kóo-tsá sî-tāi, 

有一个叫做夸父的人，
ū tsi̍t ê kiò-tsò Khua-hū ê lâng, 

看日頭赤焱焱，
khuànn ji̍t-thâu tshiah-iānn-iānn, 

共土地曝甲焦焦焦，
kā thóo-tē pha̍k kah ta-ta-ta, 

逐家袂當作穡無收成，
ta̍k-ke bē-tàng tsoh-sit bô siu-sîng, 

日子袂快活；
ji̍t-tsí bē khuìnn-ua̍h; 

伊就無欲顧性命，
i tō bô beh kòo sènn-miā, 

咒誓講欲去逐日頭，
tsiù-tsuā kóng beh khì jiok ji̍t-thâu, 

欲叫日頭毋通傷焱，
beh kiò ji̍t-thâu m̄-thang siunn iānn, 

予逐家日子好過，
hōo ta̍k-ke ji̍t-tsí hó kuè, 

心無驚惶。
sim bô kiann-hiânn. 

伊盤山過嶺，
I puânn-suann-kuè-niá, 

無暝無日無停跤。
bô mê bô ji̍t bô thîng-kha. 

伊逐九暝九日，
I jiok káu mê káu ji̍t, 

猶是逐無著日頭，
iáu sī jiok bô tio̍h ji̍t-thâu, 

到尾閣因為傷忝煞犧牲性命。
kàu-bué koh in-uī siunn thiám suah hi-sing sènn-miā. 

逐擺看這个故事，
Ta̍k pái khuànn tsit ê kòo-sū, 

明明知影逐日頭是戇代誌，
bîng-bîng tsai-iánn jiok ji̍t-thâu sī gōng tāi-tsì, 

毋過伊勇敢為人犧牲的精神予人誠感動。
m̄-koh i ióng-kám uī lâng hi-sing ê tsing-sîn hōo lâng tsiânn kám-tōng.




為逐家犧牲逐日頭的英雄，
Uī ta̍k-ke hi-sing jiok ji̍t-thâu ê ing-hiông, 

毋是干焦男性；
m̄ sī kan-na lâm-sìng; 

阮兜這棟大樓，
guán tau tsit tòng tuā-lâu, 

就有一陣犧牲青春逐日頭的女性。
tō ū tsi̍t tīn hi-sing tshing-tshun jiok ji̍t-thâu ê lú-sìng. 

只是，
Tsí-sī, 

in毋捌嫌日頭傷大，
in m̄ bat hiâm ji̍t-thâu siunn tuā, 

in顛倒是驚日頭無夠大。
in tian-tò sī kiann ji̍t-thâu bô-kàu tuā.




日頭出來共雲掰開，
Ji̍t-thâu tshut--lâi kā hûn pué-khui, 

阮這棟大樓的阿桑阿媽就足歡喜，
guán tsit tòng tuā-lâu ê a-sáng a-má tō tsiok huann-hí, 

因為厝尾頂日頭的芳味，
in-uī tshù-bué-tíng ji̍t-thâu ê phang-bī, 

毋但予人有元氣，
m̄-nā hōo lâng ū guân-khì, 

嘛會予衫焦焦無水氣，
mā ē hōo sann ta-ta bô tsuí-khì, 

穿了健康食百二。
tshīng liáu kiān-khong tsia̍h pah-jī. 

下港的鄉親，
Ē-káng ê hiong-tshin, 

可能無法度了解北部人對日頭的相思。
khó-lîng bô-huat-tōo liáu-kái pak-pōo lâng tuì ji̍t-thâu ê siunn-si. 

寒天的臺北欠日頭；
Kuânn-thinn ê Tâi-pak khiàm ji̍t-thâu;

閣較僥倖的是，
koh-khah hiau-hīng ê sī, 

定定落雨無一工好天，
tiānn-tiānn lo̍h-hōo bô tsi̍t kang hó-thinn, 

收衫的時定定嘛起懷疑，
siu sann ê sî tiānn-tiānn mā khí huâi-gî, 

是拄洗好是毋是。
sī tú sé hó sī m̄ sī.




像阮蹛電梯大樓，
Tshiūnn guán tuà tiān-thui tuā-lâu, 

露台一敉敉，
lōo-tâi tsi̍t-bí-bí, 

披衫無夠四序，
phi-sann bô-kàu sù-sī, 

講欲會通風有大日頭袂輸戇人講戇話，
kóng beh ē thang-hong ū tuā ji̍t-thâu bē-su gōng-lâng kóng gōng-uē, 

枵狗望西施。
iau káu bāng Se-si. 

就因為按呢，
Tō in-uī án-ne, 

透早一下看有日頭，
thàu-tsá tsi̍t-ē khuànn ū ji̍t-thâu, 

遮的為家庭犧牲做人阿母的女性，
tsia-ê uī ka-tîng hi-sing tsò lâng a-bú ê lú-sìng, 

攏嘛逐日頭咧操洗衫仔機，
lóng mā jiok ji̍t-thâu teh tshau sé-sann-á-ki, 

一籠洗比一籠較滇，
tsi̍t láng sé pí tsi̍t láng khah tīnn, 

趕佇日頭落山進前，
kuánn tī ji̍t-thâu lo̍h-suann tsìn-tsîng, 

樓跤樓頂走幾若逝，
lâu-kha lâu-tíng tsáu kuí-nā tsuā, 

曝衫、曝鞋、曝被單。
pha̍k sann, pha̍k ê, pha̍k phuē-tuann. 

In勇敢為家庭犧牲的精神予人誠感動。
In ióng-kám uī ka-tîng hi-sing ê tsing-sîn hōo lâng tsiânn kám-tōng.




若拄有歇睏日閣好天，
Nā tú ū hioh-khùn-ji̍t koh hó-thinn, 

我嘛會綴咧逐日頭，
guá mā ē tuè leh jiok ji̍t-thâu, 

因為我有想欲予囡仔健康的堅持，
in-uī guá ū siūnn-beh hōo gín-á kiān-khong ê kian-tshî, 

嘛因為予我想起故鄉差不多規年迵天攏是好天的日子，
mā in-uī hōo guá siūnn-khí kòo-hiong tsha-put-to kui-nî-thàng-thinn lóng sī hó-thinn ê ji̍t-tsí, 

予我定定會想起衫予日頭曝焦了後的芳味。
hōo guá tiānn-tiānn ē siūnn-khí sann hōo ji̍t-thâu pha̍k ta liáu-āu ê phang-bī. 

彼種芳味，
Hit tsióng phang-bī, 

有阿母疼惜阮的記持。
ū a-bú thiànn-sioh guán ê kì-tî. 

我的查某囝啊……
Guá ê tsa-bóo-kiánn --ah... 

有一工，
ū tsi̍t kang, 

恁若離鄉去別个都市，
lín nā lī hiong khì pa̍t ê too-tshī, 

無阿母佇身軀邊，
bô a-bú tī sin-khu-pinn, 

恁敢會看著日頭，
lín kám ē khuànn-tio̍h ji̍t-thâu, 

想起阿母逐日？
siūnn-khí a-bú jiok ji̍t?

