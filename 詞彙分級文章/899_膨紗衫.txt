899 膨紗衫

接著成績單了後，
Tsiap-tio̍h sîng-tsik-tuann liáu-āu, 

我歡喜甲規个人跳起來大聲喝講：
guá huann-hí kah kui ê lâng thiàu --khí-lâi tuā-siann huah kóng:

「我考牢矣！我考牢矣！」
“guá khó-tiâu--ah! Guá khó-tiâu--ah!”

規庄仔內干焦我一个人考牢大學，
kui tsng-á-lāi kan-na guá tsi̍t ê lâng khó-tiâu tāi-ha̍k, 

親情朋友攏來共我祝賀，
tshin-tsiânn pîng-iú lóng lâi kā guá tsiok-hō, 

連村長嘛掠一隻肥朒朒的鴨鵤來送阮。
liân tshun-tiúnn mā lia̍h tsi̍t tsiah puî-tsut-tsut ê ah-kak lâi sàng --guán. 

規庄仔內上歡喜的人，
Kui tsng-á-lāi siōng huann-hí ê lâng, 

會使講就是共我鬥相共上濟的#陳#老師。
ē-sái kóng tō sī kā guá tàu-sann-kāng siōng tsē ê #Tân# lāu-su. 

考試煞我就去電子工場做工課，
Khó-tshì suah guá tō khì tiān-tsú kang-tiûnn tsò khang-khuè, 

聽阿母講，
thiann a-bú kóng, 

#陳#老師捌來阮兜探聽幾若擺，
#Tân# lāu-su bat lâi guán tau thàm-thiann kuí-nā pái, 

問看我考了按怎？
mn̄g khuànn guá khó liáu án-tsuánn? 

阿母聽我講考無好，
A-bú thiann guá kóng khó bô hó, 

就照我的話按呢共#陳#老師講。
tō tsiàu guá ê uē án-ne kā #Tân# lāu-su kóng. 

阿母講#陳#老師聽伊按呢講，
A-bú kóng #Tân# lāu-su thiann i án-ne kóng, 

規个目頭結結，
kui-ê ba̍k-thâu kat-kat, 

一直到放榜，
it-ti̍t kàu hòng-pńg, 

知影我考牢，
tsai-iánn guá khó-tiâu, 

#陳#老師才笑甲喙仔裂獅獅。
#Tân# lāu-su tsiah tshiò kah tshuì-á li̍h-sai-sai. 

考牢的歡喜擋無偌久，
Khó-tiâu ê huann-hí tòng bô-guā-kú, 

閣較大的煩惱，
koh-khah tuā ê huân-ló, 

隨落佇阿母的肩胛頭。
suî lak tī a-bú ê king-kah-thâu. 

彼張愛納#三百#外箍的註冊通知單，
Hit tiunn ài la̍p #sann-pah# guā khoo ê tsù-tsheh thong-ti-tuann, 

予伊煩惱甲暗時攏睏袂去，
hōo i huân-ló kah àm-sî lóng khùn bē khì, 

若小可仔眠去就隨會陷眠驚甲醒起來。
nā sió-khuá-á bîn--khì tō suî ē hām-bîn kiann kah tshénn --khí-lâi. 

庄仔內的人雖然呵咾我真𠢕讀冊，
Tsng-á-lāi ê lâng sui-jiân o-ló guá tsin gâu tha̍k-tsheh, 

考著遐爾好的學校，
khó-tio̍h hiah-nī hó ê ha̍k-hāu, 

予庄裡的人誠有面子。
hōo tsng--lí ê lâng tsiânn ū bīn-tsú. 

毋過佇咧逐家攏仝款散赤的年代，
M̄-koh tī-teh ta̍k-ke lóng kāng-khuán sàn-tshiah ê nî-tāi, 

準講厝邊隔壁有心欲共我鬥相共，
tsún-kóng tshù-pinn-keh-piah ū-sim beh kā guá tàu-sann-kāng, 

嘛是有心鬥，
mā sī ū-sim tàu, 

做袂到。
tsò bē kàu. 

考牢顛倒煞無法度去讀冊，
khó-tiâu tian-tò suah bô-huat-tōo khì tha̍k-tsheh, 

這款的鬱卒實在是有話無地講。
tsit khuánn ê ut-tsut si̍t-tsāi sī ū uē bô tè kóng. 

一向攏真儼硬的阿母，
It-hiòng lóng tsin giám-ngē ê a-bú, 

閣較是毋願為著厝裡散赤，
koh-khah sī m̄-guān uī-tio̍h tshù--lí sàn-tshiah, 

就按呢來認輸。
tsiū-án-ne lâi jīn-su.

姑不而將，
Koo-put-jî-tsiong, 

阿母共伊上佮意的膨紗衫提去當店當，
a-bú kā i siōng kah-ì ê phòng-se-sann the̍h khì tǹg-tiàm tǹg, 

彼个年代用手工刺的膨紗真值錢，
hit ê nî-tāi iōng tshiú-kang tshiah ê phòng-se tsin ta̍t-tsînn, 

學費的難關總算度過矣。
ha̍k-huì ê lân-kuan tsóng sǹg tōo-kuè --ah. 

毋過阿母上佮意的膨紗衫，
M̄-koh a-bú siōng kah-ì ê phòng-se-sann, 

有一工無的確會穿佇別人的身軀頂。
ū tsi̍t kang bô-tik-khak ē tshīng tī pa̍t-lâng ê sin-khu-tíng, 

若照阿母的性地，
nā tsiàu a-bú ê sìng-tē, 

是無可能予伊上佮意的膨紗衫，
sī bô khó-lîng hōo i siōng kah-ì ê phòng-se-sann,

穿踮別人的身軀頂，
tshīng tiàm pa̍t-lâng ê sin-khu-tíng,

喙齒根咬咧，
tshuì-khí-kin kā --leh, 

拚老命嘛一定欲共彼領膨紗衫提倒轉來。
piànn lāu-miā mā it-tīng beh kā hit niá phòng-se-sann the̍h tò-tńg--lâi. 

為著欲共彼領膨紗衫留牢咧，
Uī-tio̍h beh kā hit niá phòng-se-sann lâu-tiâu --leh, 

逐個月付出#五#角的利息，
ta̍k kò gue̍h hù-tshut #gōo# kak ê lī-sik, 

阿母是毋甘甲目屎㴙㴙滴。
a-bú sī m̄-kam kah ba̍k-sái tsha̍p-tsha̍p-tih. 

阿母儉腸凹肚，
a-bú khiām-tn̂g-neh-tōo, 

拚幾若冬才共膨紗衫提倒轉來，
piànn kuí-nā tang tsiah kā phòng-se-sann the̍h tò-tńg--lâi, 

毋過算算咧，
m̄-koh sǹg-sǹg--leh, 

這幾冬所納的利息，
tsit kuí tang sóo la̍p ê lī-sik, 

早就比當初時當的錢較濟矣，
tsá tō pí tong-tshoo-sî tǹg ê tsînn khah tsē --ah, 

閣加上精神上的壓力、身體的拖磨，
koh ka-siōng tsing-sîn siōng ê ap-li̍k, sin-thé ê thua-buâ, 

遮的閣較毋是錢會當彌補的。
tsia--ê koh-khah m̄ sī tsînn ē-tàng mí-póo --ê. 

毋過阿母猶是真歡喜對我講，
M̄-koh a-bú iáu sī tsin huann-hí tuì guá kóng, 

只要我後擺有出脫，
tsí-iàu guá āu-pái ū tshut-thuat, 

伊閣較按怎艱苦、日子按怎歹過，
i koh-khah án-tsuánn kan-khóo, ji̍t-tsí án-tsuánn pháinn kuè, 

伊嘛袂後悔、袂怨嘆。
i mā bē hiō-hué, bē uàn-thàn.

