529 西螺大橋

「西螺大橋」
“Sai-lê tuā-kiô”




「火車欲行西螺橋，那行那走那愛搖」。
“Hué-tshia beh kiânn Sai-lê-kiô, ná kiânn ná tsáu ná ài iô.” 

這是一句阮囡仔時代的唸謠。
Tse sī tsi̍t kù guán gín-á sî-tāi ê liām-iâu. 

檢采有人會感覺真奇怪，
Kiám-tshái ū lâng ē kám-kak tsin kî-kuài, 

火車欲哪有行過西螺大橋呢？
hué-tshia beh ná ū kiânn-kuè Sai-lê tuā-kiô --neh?




日本時代，
Ji̍t-pún sî-tāi, 

臺灣總督府為著臺灣本島南北的交通佮國防物資運輸的考慮，
Tâi-uân tsóng-tok-hú uī-tio̍h Tâi-uân pún-tó lâm-pak ê kau-thong kah kok-hông bu̍t-tsu ūn-su ê khó-lī, 

開始興建跨過濁水溪的大橋；
khai-sí hing-kiàn khuà-kuè Lô-tsuí-khe ê tuā-kiô; 

1937年發包興建；
1937 nî huat-pau hing-kiàn; 

毋過，
m̄-koh, 

中途因為1941年年底的珍珠港戰事煞來停工，
tiong-tôo in-uī 1941 nî nî-té ê Tsin-tsu-káng tsiàn-sū suah lâi thîng-kang, 

但是橋墩的部份已經完成。
tān-sī kiô-tun ê pōo-hūn í-king uân-sîng. 

二次大戰以後的 1952年5月，
Jī-tshù-tāi-tsiàn í-āu ê 1952 nî 5 gue̍h, 

政府接受美援，
tsìng-hú tsiap-siū Bí uān, 

閣再動工興建，
koh-tsài tāng-kang hing-kiàn, 

由美國製造大橋的鋼架運來臺灣安裝，
iû Bí-kok tsè-tsō tuā-kiô ê kǹg-kè ūn lâi Tâi-uân an-tsong,

真緊就佇當年年底完工，
tsin kín tō tī tong-nî nî-té uân-kang, 

1953年1月通車。
1953 nî 1 gue̍h thong-tshia. 




西螺大橋的南爿對雲林縣的西螺鎮起，
Sai-lê tuā-kiô ê lâm-pîng uì Hûn-lîm-kuān ê Sai-lê-tìn khí, 

到北爿的彰化縣溪州鄉止，
kàu pak-pîng ê Tsiong-huà-kuān Khe-tsiu-hiong tsí, 

橋身長大約1939公尺，
kiô-sin tn̂g tāi-iok 1939 kong-tshioh, 

橋面闊7.32公尺，
kiô-bīn khuah 7.32 kong-tshioh, 

是當時「遠東第一大橋」，
sī tong-sî “Uán-tong tē-it tuā-kiô”, 

嘛是世界的第二大橋，
mā sī sè-kài ê tē-jī tuā-kiô, 

干焦輸 1937年5月完成的美國舊金山金門大橋（大約3公里長）。
kan-na su 1937 nî 5 gue̍h uân-sîng ê Bí-kok Kū-kim-san Kim-mn̂g tuā-kiô (tāi-iok 3 kong-lí tn̂g). 

當時除去予人佮車行以外，
Tong-sî tû-khì hōo lâng kah tshia kiânn í-guā, 

一爿邊有鋪糖廠運載甘蔗的五分仔車鐵路，
tsi̍t-pîng-pinn ū phoo thn̂g-tshiúnn ūn-tsài kam-tsià ê gōo-hun-á-tshia thih-lōo, 

這就是火車行西螺大橋的由來。
tse tō sī hué-tshia kiânn Sai-lê tuā-kiô ê iû-lâi.




西螺大橋自興建到今，
Sai-lê tuā-kiô tsū hing-kiàn kàu-tann, 

已經超過70年矣，
í-king tshiau-kuè 70 nî --ah, 

因為有增加兩條高速公路，
in-uī ū tsing-ka nn̄g tiâu ko-sok kong-lōo, 

西螺大橋對交通的重要性就差誠濟矣，
Sai-lê tuā-kiô tuì kau-thong ê tiōng-iàu-sìng tō tsha tsiânn tsē --ah, 

毋過佇文化上猶是有真重大的意義佇咧。
m̄-koh tī bûn-huà siōng iáu sī ū tsin tiōng-tāi ê ì-gī tī --leh.

