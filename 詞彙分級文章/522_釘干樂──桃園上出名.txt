522 釘干樂──桃園上出名

釘干樂——桃園上出名
Tìng kan-lo̍k—— Thô-hn̂g siōng tshut-miâ




桃園大溪出名豆乾是通人知的，
Thô-hn̂g Tāi-khe tshut-miâ tāu-kuann sī thong lâng tsai--ê, 

毋過真濟人毋知影桃園世界出名的是華語叫做#『陀螺』#的「干樂」。
m̄-koh tsin tsē lâng m̄ tsai-iánn Thô-hn̂g sè-kài tshut-miâ ê sī Huâ-gí kiò-tsò #‘陀螺’# ê “kan-lo̍k”. 




「拍干樂」就是用一條索仔共一粒干樂纏真濟輾，
“Phah kan-lo̍k” tō sī iōng tsi̍t tiâu soh-á kā tsi̍t lia̍p kan-lo̍k tînn tsin tsē liàn, 

用手共干樂擲出去，
iōng tshiú kā kan-lo̍k tàn--tshut-khì, 

佇半途中將索仔雄雄掣倒轉來，
tī puàn-tôo tiong tsiong soh-á hiông-hiông tshuah tò-tńg--lâi, 

干樂就會踮塗跤轉。
kan-lo̍k tō ē tiàm thôo-kha tńg. 

拍干樂會使得家己一个人拍，
Phah kan-lo̍k ē-sái-tit ka-kī tsi̍t ê lâng phah, 

嘛會使得兩个人以上，
mā ē-sái-tit nn̄g ê lâng í-siōng, 

互相釘來釘去，
hōo-siong tìng lâi tìng khì, 

比看啥人的干樂較勇，
pí khuànn siánn-lâng ê kan-lo̍k khah ióng, 

干樂若予人釘歹去，
kan-lo̍k nā hōo lâng tìng pháinn--khì, 

是品無賠的，
sī phín bô puê--ê, 

這就是「釘干樂」。
tse tō sī “Tìng kan-lo̍k.” 

有人就共干樂的尻川底彼枝釘仔改做「一」字形的利刀，
Ū lâng tō kā kan-lo̍k ê kha-tshng-té hit ki ting-á kái-tsò “it” jī hîng ê lāi to, 

聽講較有贏面。
thiann-kóng khah ū iânn-bīn. 




拍干樂世界上出名的是佇大溪。
Phah kan-lo̍k sè-kài siōng tshut-miâ--ê sī tī Tāi-khe. 

1968年，
1968 nî, 

遮有人組織一个「干樂王」公會，
tsia ū lâng tsoo-tsit tsi̍t ê “kan-lo̍k ông” kong-huē, 

互相研究干樂的形式佮各種拍干樂的方法；
hōo-siong gián-kiù kan-lo̍k ê hîng-sik kah kok-tsióng phah kan-lo̍k ê hong-huat; 

干樂愈做愈大粒，
kan-lo̍k jú tsò jú tuā lia̍p, 

對起初的5台斤、10台斤，
uì khí-tshoo ê 5 tâi-kin, 10 tâi-kin, 

到50台斤重的「干樂王」。
kàu 50 tâi-kin tāng ê “kan-lo̍k ông.” 

紲落來閣成立「俱樂部」大力咧推廣，
Suà--lo̍h-lâi koh sîng-li̍p “khū-lo̍k-pōo” tuā-la̍t teh thui-kóng, 

干樂嘛閣愈做愈大圈，
kan-lo̍k mā koh jú tsò jú tuā khian, 

聽講目前的世界#Guinness （『金氏』）#記錄，
thiann-kóng bo̍k-tsiân ê sè-kài #Guinness (‘金氏’)# kì-lo̍k, 

是1985年由廖文樹先生所製造，
sī 1985 nî iû Liāu Bûn-tshiū sian-sinn sóo tsè-tsō, 

號做「地靈之光」的干樂王，
hō-tsò “Tē-lîng tsi kong” ê kan-lo̍k-ông, 

重量是155台斤（約93公斤）。
tāng-liōng sī 155 tâi-kin (iok 93 kong-kin).

啊若拍干樂的世界記錄是2005年，
Ah nā phah kan-lo̍k ê sè-kài kì-lo̍k sī 2005 nî, 

大溪的張泰源先生創造的，
Tāi-khe ê Tiunn Thài-guân sian-sinn tshòng-tsō--ê, 

干樂重量超過100台斤，
kan-lo̍k tāng-liōng tshiau-kuè 100 tâi-kin, 

轉39秒久，
tńg 39 bió kú, 

有影無簡單。
ū-iánn bô kán-tan.




拍干樂這陣已經變做是傳統民俗技藝；
Phah kan-lo̍k tsit-tsūn í-king piàn-tsò sī thuân-thóng bîn-sio̍k ki-gē; 

彼就是表示咧欲撈起來滴水矣，
he tō sī piáu-sī teh-beh hôo khí-lâi tih tsuí --ah, 

需要有人設法來傳承落去。
su-iàu ū lâng siat-huat lâi thuân-sîng lo̍h-khì.

