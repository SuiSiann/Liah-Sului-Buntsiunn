586 真平第十二冊

第一課 布尪仔戲
Tē-it khò Pòo-ang-á-hì

布尪仔戲，真趣味：
Pòo-ang-á-hì, tsin tshù-bī:

孫悟空，大對耳，
Sun Ngōo-khong, tuā tuì hīnn,

金箍棒是一枝箸，
kim-khoo-pāng sī tsi̍t ki tī,

豬八戒，大枝鼻，鼾鼾叫，欲食麵，
Ti-pat-kài, tuā ki phīnn, huânn-huânn-kiò, beh tsia̍h mī,

羊仔行路頭敧敧，
iûnn-á kiânn-lōo thâu khi-khi,

狗仔唱歌#Do Re Mi#，閣有貓仔挽荔枝，逐家看甲笑嘻嘻。
káu-á tshiùnn-kua #Do Re Mi#, koh ū niau-á bán nāi-tsi, ta̍k-ke khuànn kah tshiò-hi-hi.

第二課 鬥陣做公益
Tē-jī khò Tàu-tīn tsò kong-ik

阿娟：阿姊，你看陳樹菊阿媽有夠了不起的呢！
A-kuan: A-tsí, lí khuànn Tân Tshiū-kiok a-má ū-kàu liáu-put-khí --ê --neh!

阿美：是啊！伊共賣菜的錢儉起來，然後捐出去，起病院佮圖書館。
A-bí: Sī --ah! I kā bē tshài ê tsînn khiām --khí-lâi, jiân-āu kuan --tshut-khì, khí pēnn-īnn kah tôo-su-kuán.

阿娟：我嘛想欲學伊做善事，毋過我無錢。
A-kuan: Guá mā siūnn-beh o̍h i tsò siān-sū, m̄-koh guá bô tsînn.

阿美：無錢嘛會當做善事啊，親像我攏會捐發票佮做環保。
A-bí: Bô tsînn mā ē-tàng tsò siān-sū --ah, tshin-tshiūnn guá lóng ē kuan huat-phiò kah tsò khuân-pó.

阿娟：你真正是烏矸仔貯豆油，看袂出來呢！
A-kuan: Lí tsin-tsiànn sī oo kan-á té tāu-iû, khuànn bē tshut-lâi --neh!

阿美：哼！到今你才知喔！
A-bí: Hngh! Kàu tann lí tsiah tsai --ooh!

第三課 春天的花蕊
Tē-sann khò Tshun-thinn ê hue-luí

雖然春天定定會落雨   
Sui-jiân tshun-thinn tiānn-tiānn ē lo̍h-hōo  




毋過有你共阮來照顧
M̄-koh ū lí kā guán lâi tsiàu-kòo

無論天偌烏雨會落偌粗   
Bô-lūn thinn guā oo hōo ē lo̍h guā tshoo  




總等有天星來照路
Tsóng tán ū thinn-tshenn lâi tsiò lōo

你是春天上媠的花蕊  
Lí sī tshun-thinn siōng suí ê hue-luí  




為你我毋驚淋甲澹糊糊
Uī lí guá m̄ kiann lâm kah tâm-kôo-kôo

你是天頂上光彼粒星  
Lí sī thinn-tíng siōng kng hit lia̍p tshenn  

為你我毋驚遙遠佮艱苦
Uī lí guá m̄ kiann iâu-uán kah kan-khóo

春天的春天的花蕊規山墘  
Tshun-thinn ê tshun-thinn ê hue-luí kui suann-kînn  

   


有你才有好芳味
Ū lí tsiah ū hó phang-bī

暗暝的暗暝的天星滿天邊   
Àm-mê ê àm-mê ê thinn-tshenn muá thinn-pinn  

無你毋知佗位去
Bô lí m̄ tsai tó-uī khì

第四課 我已經大漢
Tē-sì khò Guá í-king tuā-hàn

今仔日，鳳凰花紅紅
Kin-á-ji̍t, hōng-hông-hue âng-âng

阿母講 我已經大漢 
A-bú kóng guá í-king tuā-hàn  

愛勇敢面對未來的挑戰
Ài ióng-kám bīn-tuì bī-lâi ê thiáu-tsiàn

做一个認真拍拚的人
Tsò tsi̍t ê jīn-tsin phah-piànn ê lâng

同學 咱已經變大漢
Tông-ha̍k  lán í-king piàn tuā-hàn

雖然猶毋是真正的大人   
Sui-jiân iáu m̄ sī tsin-tsiànn ê tuā-lâng

猶無真濟真濟的負擔
Iáu bô tsin tsē tsin tsē ê hū-tam

但是咱愛有家己媠媠的夢。
Tān-sī lán ài ū ka-kī suí-suí ê bāng.

我已經大漢 感謝老師
Guá í-king tuā-hàn kám-siā lāu-su

陪我度過種種的難關。
Puê guá tōo kuè tsióng-tsióng ê lân-kuan.

想起咱這馬欲來分西東  
Siūnn khí lán tsit-má beh lâi hun se tang 




心情有淡薄仔毋甘
Sim-tsîng ū tām-po̍h-á m̄-kam

我已經大漢 祝福同學
Guá í-king tuā-hàn tsiok-hok tông-o̍h

會當完成美好的願望。
Ē-tàng uân-sîng bí-hó ê guān-bōng.

希望咱過了快樂閣平安
Hi-bāng lán kuè liáu khuài-lo̍k koh pîng-an

將來做一个有路用的人
Tsiong-lâi tsò tsi̍t ê ū-lōo-īng ê lâng

第五課 獅佮鳥鼠
Tē-gōo khò Sai kah niáu-tshí

通人驚的獅佇樹仔跤睏去矣，
Thong lâng kiann ê sai tī tshiū-á kha khùn--khì --ah,

所有的動物毋是恬恬毋敢出聲，
sóo-ū ê tōng-bu̍t m̄ sī tiām-tiām m̄ kánn tshut-siann,

就是閃甲遠遠遠，
tō sī siám kah hn̄g-hn̄g-hn̄g,

in攏驚共獅吵精神。
in lóng kiann kā sai tshá tsing-sîn.

偏偏有一隻鳥鼠，
Phian-phian ū tsi̍t tsiah niáu-tshí,

無細膩對樹仔頂摔落來，
bô sè-jī tuì tshiū-á tíng siak --lo̍h-lâi,

拄好摔佇獅的頭殼頂。
tú-hó siak tī sai ê thâu-khak tíng.

獅規个趒起來，
Sai kui-ê tiô --khí-lâi,

伸手就共鳥鼠掠牢咧。
tshun-tshiú tō kā niáu-tshí lia̍h tiâu --leh.

鳥鼠驚甲咇咇掣，
Niáu-tshí kiann kah phi̍h-phi̍h-tshuah,

細細聲哀求獅：
sè-sè-siann ai-kiû sai:

「獅仔大王，
“Sai-á tāi-ông,

拜託你饒我一命，
pài-thok lí jiâu guá tsi̍t miā,

另工我一定會報答你。」
līng-kang guá it-tīng ē pò-tap --lí.”

聽著鳥鼠按呢講，
Thiann-tio̍h niáu-tshí án-ne kóng,

獅感覺真好笑，
sai kám-kak tsin hó-tshiò,

「你遮爾細隻，
“Lí tsiah-nī sè tsiah,

哪有法度通報恩？」
ná ū huat-tōo thang pò-un?”

伊根本就看鳥鼠無點，
I kin-pún tō khuànn niáu-tshí bô tiám,

「共你拆食落腹嘛無夠我食，
“Kā lí thiah-tsia̍h-lo̍h-pak mā bô kàu guá tsia̍h,

好啦！
hó --lah!

我就放你一條生路。」
Guá tō pàng lí tsi̍t tiâu senn lōo.”

就按呢伊共鳥鼠放開，
Tsiū-án-ne i kā niáu-tshí pàng--khui,

予伊走。
hōo i tsáu. 

有一工，
Ū tsi̍t kang,

獅去予拍獵的網仔網著，
sai khì hōo phah-la̍h ê bāng-á bāng--tio̍h,

無法度振動。
bô-huat-tōo tín-tāng.

這个時陣，
Tsit ê sî-tsūn,

好佳哉鳥鼠對遮行過，
hó-ka-tsài niáu-tshí tuì tsia kiânn--kuè,

伊看著獅牢佇網仔內底，
i khuànn-tio̍h sai tiâu tī bāng-á lāi-té,

隨用喙齒共網仔咬予斷，
suî iōng tshuì-khí kā bāng-á kā hōo tn̄g,

救獅一條性命。
kiù sai tsi̍t tiâu sènn-miā.

鳥鼠細細隻，
Niáu-tshí sè-sè tsiah,

毋過嘛是有伊的本事來救萬獸之王，
m̄-koh mā sī ū i ê pún-sū lâi kiù bān-siù-tsi-ông,

這就是俗語講的「荏荏馬嘛有一步踢」。
tse tō sī sio̍k-gí kóng ê “Lám-lám-bé mā ū tsi̍t pōo that.”

