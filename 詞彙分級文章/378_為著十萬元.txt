378 為著十萬元

為著十萬箍
Uī-tio̍h tsa̍p-bān khoo 




自細漢就來， 
Tsū sè-hàn tsiū lâi,

失去了爸母溫暖的愛，
sit-khì liáu pē-bú un-luán ê ài,

無依無倚流浪走東西。
bô i bô uá liû-lōng tsáu tang-sai.

環境所害，
Khuân-kíng sóo hāi,

所以不得已墜落在煙花界，
sóo-í put-tit-í tuī-lo̍h tsāi ian-hue-kài,

望天保佑早日跳出苦海。
bāng thinn pó-iū tsá-ji̍t thiàu-tshut khóo-hái.

阿母，咱明仔載起，
A-bú, lán bîn-á-tsài khí,

就毋免閣出勤矣呢。
tō m̄-bián koh tshut-khîn --ah --neh.

是啊！明仔載你就自由囉！
Sī --ah! Bîn-á-tsài lí tō tsū-iû --looh!

Mh？阿母你哪會知影？
Mh? A-bú lí ná ē tsai-iánn?

彼哪會毋知，
He ná ē m̄ tsai,

早起王阿舍有來，
tsá-khí Ông a-sià ū lâi,

我已經將你賣予伊，
guá í-king tsiong lí bē hōo i,

定金嘛提囉。
tiānn-kim mā the̍h --looh.

唅！毋是啦！
Hannh! M̄ sī --lah!

是另外有一位人客，
Sī līng-guā ū tsi̍t uī lâng-kheh,

提一萬箍欲來共我贖身。
the̍h tsi̍t-bān khoo beh lâi kā guá sio̍k-sin.

哼！一萬箍，
Hngh! Tsi̍t-bān khoo,

彼你都也講會出來唅！
he lí to iā kóng ē tshut-lâi --hannh!

阿母！你以前毋是講，
A-bú! Lí í-tsîng m̄ sī kóng,

有一萬箍就會當予我自由，
ū tsi̍t-bān khoo tō ē tang hōo guá tsū-iû,

啊，啊這陣...
iah, iah tsit tsūn...

這陣nooh！
Tsit tsūn --nooh!

這陣無仝款囉，
Tsit tsūn bô kāng-khuán --looh,

一定愛十萬箍才會用得，
it-tīng ài tsa̍p-bān khoo tsiah ē-īng-tit,

我就是將你賣予王阿舍十萬箍。
guá tō sī tsiong lí bē hōo Ông a-sià tsa̍p-bān khoo.

啥物！十萬箍，阿母！我，我毋啦。
Siánn-mih! Tsa̍p-bān khoo, a-bú! Guá, guá m̄ --lah!

唅！毋，若毋，十萬箍你提來，啊若無十萬箍，死就免講。
Hannh! M̄, nā m̄, tsa̍p-bān khoo lí the̍h--lâi, iah nā bô tsa̍p-bān khoo, sí tō bián kóng.

阿母！十萬箍，十萬箍，十萬箍啦！
A-bú! Tsa̍p-bān khoo, tsa̍p-bān khoo,tsa̍p-bān khoo --lah!

自今後就來，
Tsū kim-āu tsiū lâi,

失去了幸福美滿的愛，
sit-khì liáu hīng-hok bí-buán ê ài,

不知不覺傷心流目屎。
put-ti-put-kak siong-sim lâu ba̍k-sái.

環境所害，
Khuân-kíng sóo hāi,

所以不得已反背你真情愛，
sóo-í put-tit-í huán-puē lí tsin tsîng-ài,

無疑誤會像小船拄風颱。
bô gî gōo-huē tshiūnn siáu-tsûn tú hong-thai.

