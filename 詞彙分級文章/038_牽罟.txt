38 牽罟

佇1960年代，
Tī 1960 nî-tāi,

我猶細漢的時，
guá iáu sè-hàn ê sî, 

庄仔內的人差不多攏是靠牽罟討海掠魚咧趁食。
tsng-á-lāi ê lâng tsha-put-to lóng sī khò khan-koo thó-hái lia̍h hî teh thàn-tsia̍h.

「份罟」的人差不多攏是仝庄頭的人。
“Hūn koo” ê lâng tsha-put-to lóng sī kāng tsng-thâu ê lâng. 

牽罟是沙仔地的掠魚方式，
Khan-koo sī sua-á-tē ê lia̍h hî hong-sik, 

佇春天尾期到入秋這段差不多五個月的時間才會當討海。
tī tshun-thinn bué-kî kàu ji̍p tshiu tsit tuānn tsha-put-to gōo kò gue̍h ê sî-kan tsiah ē-tàng thó-hái.




庄仔內的序大螺仔叔八、九十歲矣，
Tsng-á-lāi ê sī-tuā Lê-á-tsik peh, káu-tsa̍p huè --ah, 

目睭閣真金。
ba̍k-tsiu koh tsin kim. 

透日上重要的工課就是：
Thàu-ji̍t siōng tiōng-iàu ê khang-khuè tō sī: 

算流水、觀天色、看海湧。
sǹg lâu-tsuí, kuan thinn-sik, khuànn hái-íng. 

伊定定愛坐佇較懸的崙仔頂，
I tiānn-tiānn ài tsē tī khah kuân ê lūn-á-tíng, 

目睭相對海面去，
ba̍k-tsiu siòng uì hái-bīn khì, 

相看今仔日會當出海無。
siòng khuànn kin-á-ji̍t ē-tàng tshut-hái --bô. 

若是無機會，
Nā-sī bô ki-huē, 

螺仔叔就會歕一聲長長的海螺聲，
Lê-á-tsik tō ē pûn tsi̍t siann tn̂g-tn̂g ê hái-lê siann, 

逐家就知影今仔日袂當牽罟，
ta̍k-ke tō tsai-iánn kin-á-ji̍t bē-tàng khan-koo, 

各人會使出庄去辦代誌。
kok lâng ē-sái tshut tsng khì pān tāi-tsì. 

若是有機會，
Nā-sī ū ki-huē, 

查埔人愛先扛漁船仔來湧跤仔等，
tsa-poo-lâng ài sing kng hî-tsûn-á lâi íng-kha-á tán, 

隨時準備出港。
suî-sî tsún-pī tshut-káng. 

若是看著鴟鴞佇半天咧拍箍飛，
Nā-sī khuànn-tio̍h bā-hio̍h tī puànn-thinn teh phah-khoo-pue, 

抑是海鳥規陣佇海面咧叨魚仔食，
ia̍h-sī hái-tsiáu kui tīn tī hái-bīn teh lo hî-á tsia̍h, 

螺仔叔會緊歕生狂的海螺聲「嗚──嗚──嗚──。」
Lê-á-tsik ē kín pûn tshenn-kông ê hái-lê siann “Oo── oo── oo──.”

因為有魚陣泅入港矣。
In-uī ū hî tīn siû ji̍p káng --ah. 

逐家隨共手裡的工課放咧，
Ta̍k-ke suî kā tshiú--lí ê khang-khuè pàng --leh, 

趕來海墘。
kuánn lâi hái-kînn. 

查埔人扛漁網仔佮擔大索，
Tsa-poo-lâng kng hî-bāng-á kah tann tuā-soh, 

查某人縖「腰操」佮擔魚籠仔。
tsa-bóo-lâng hâ “io-tshau” kah tann hî-lâng-á. 

漁船駛出去，
Hî-tsûn sái --tshut-khì, 

這頭留一條大索，
tsit thâu lâu tsi̍t tiâu tuā-soh, 

看著魚陣就共網仔拋落去，
khuànn-tio̍h hî tīn tō kā bāng-á pha --lo̍h-khì, 

漁船才閣駛對另外彼頭上岸。
hî-tsûn tsiah koh sái tuì līng-guā hit thâu tsiūnn-huānn. 

漁網仔箍一个半圓共魚圍佇內底，
Hî-bāng-á khoo tsi̍t ê puànn înn kā hî uî tī lāi-té, 

出海拋網的人，
tshut-hái pha bāng ê lâng, 

這時著愛佇網仔跤共網仔攏懸，
tsit sî tio̍h-ài tī bāng-á-kha kā bāng-á láng kuân, 

才袂予魚仔泅出去網仔外。
tsiah bē hōo hî-á siû tshut-khì bāng-á guā. 

其他的人著愛倒退攄，
Kî-thann ê lâng tio̍h-ài tò-thè-lu, 

對兩頭共魚網搝上岸。
uì nn̄g thâu kā hî-bāng khiú tsiūnn huānn.




若搪著好海路就愛牽規暝規日。
Nā tn̄g-tio̍h hó hái-lōo tō ài khan kui mê kui ji̍t. 

規庄頭暗摸摸，
Kui tsng-thâu àm-bong-bong, 

干焦煠魚仔間規暝燈火光焱焱。
kan-na sa̍h-hî-á-king kui mê ting-hué kng-iānn-iānn. 

查某人無閒咧洗魚、煠魚、撈魚；
Tsa-bóo-lâng bô-îng teh sé hî, sa̍h hî, hôo hî; 

查埔人無閒咧清理漁網仔，
tsa-poo-lâng bô-îng teh tshing-lí hî-bāng-á, 

看有破空無。
khuànn ū phuà-khang --bô. 

賣魚趁的錢，
Bē hî thàn ê tsînn, 

出海的人分兩鬮，
tshut-hái ê lâng pun nn̄g khau, 

搝網索分一鬮。
khiú bāng-soh pun tsi̍t khau. 

看攏總偌濟鬮，
Khuànn lóng-tsóng guā-tsē khau, 

錢就分做偌濟份。
tsînn tō pun-tsò guā-tsē hūn. 

討海人個性樂觀，
Thó-hái-lâng kò-sìng lo̍k-kuan, 

腹腸真闊，
pak-tn̂g tsin khuah, 

認為海是天佮地的，
jīn-uî hái sī thinn kah tē ê, 

無份罟的人若是來鬥搝網索，
bô hūn koo ê lâng nā-sī lâi tàu khiú bāng-soh, 

嘛會當倚索分魚喔！
mā ē-tàng uá soh pun hî --ooh!




庄裡除了九月謝平安拜媽祖以外，
Tsng--lí tû-liáu káu-gue̍h siā-pîng-an pài Má-tsóo í-guā, 

上要緊的代誌就是牽罟。
siōng iàu-kín ê tāi-tsì tō sī khan-koo. 

毋過入秋了後開始吹東北季風，
M̄-koh ji̍p tshiu liáu-āu khai-sí tshue tang-pak kuì-hong, 

漁船就無啥有機會通出海。
hî-tsûn tō bô siánn ū ki-huē thang tshut-hái. 

紲落來北風起，
Suà --lo̍h-lâi pak-hong khí, 

風湧大，
hong-íng tuā, 

船仔規氣停踮海沙坪。
tsûn-á kui-khì thîng tiàm hái-sua-phiânn. 

俗語講：「雨水較冷鬼」，
Sio̍k-gí kóng:“Hōo-tsuí khah líng kuí”, 

閣來就是「三月寒死佈田夫」。
koh lâi tō sī “Sann-gue̍h kuânn-sí pòo-tshân-hu”. 

這段時間海無咧趁食，
Tsit tuānn sî-kan hái bô teh thàn-tsia̍h, 

愛等到黃酸雨過了，
ài tán kàu n̂g-sng-hōo kuè liáu, 

才會當閣出海牽罟。
tsiah ē-tàng koh tshut-hái khan-koo.

