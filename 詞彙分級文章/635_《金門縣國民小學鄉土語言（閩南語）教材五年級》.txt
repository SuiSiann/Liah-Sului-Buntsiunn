635 《金門縣國民小學鄉土語言（閩南語）教材五年級》

第一課 作穡人真艱苦
Tē-it khò Tsoh-sit-lâng tsin kan-khóo




聽俺公講，
Thiann án-kong kóng,

咱金門人較早攏是靠上山種園个作穡人，
lán Kim-mn̂g-lâng khah-tsá lóng sī khò tsiūnn-suann tsìng hn̂g ê tsoh-sit-lâng, 

作穡人規年迵天佮土地、田園剝袂離。
tsoh-sit-lâng kui-nî-thàng-thinn kah thóo-tē, tshân-hn̂g pak bē lī.




每年春雨落過後，
Muí nî tshun hōo lo̍h kuè āu, 

著趕緊挓園，
tio̍h kuánn-kín thà hn̂g, 

準備欲落冬，
tsún-pī beh lo̍h-tang, 

種塗豆、種蘆黍、掂番薯，
tsìng thôo-tāu, tsìng lôo-sé, tìm han-tsî, 

一項紲一項。
tsi̍t hāng suà tsi̍t hāng. 

接落去著鋤塗豆、撖番薯、壅蘆黍，
Tsiap --lo̍h-khì tio̍h tî thôo-tāu, hānn han-tsî, ìng lôo-sé, 

等遮五穀沓沓仔大欉了後，
tán tsia ngóo-kok ta̍uh-ta̍uh-á tuā tsâng liáu-āu, 

隨時著準備拍蟲藥，
suî-sî tio̍h tsún-pī phah-thâng-io̍h, 

蘆黍才袂著蟲，
lôo-sé tsiah bē tio̍h-thâng, 

塗豆佮番薯才有通收成。
thôo-tāu kah han-tsî tsiah ū thang siu-sîng.




等遮工課無閒了後，
Tán tsia khang-khuè bô-îng liáu-āu, 

熱天著到啦。
jua̍h-thinn tio̍h kàu --lah. 

這个時陣，割蘆黍、摳塗豆、颺蘆黍、挽塗豆，
Tsit ê sî-tsūn, kuah lôo-sé, kha̍unnh thôo-tāu, tshiûnn lôo-sé, bán thôo-tāu, 

有做袂完的工課，
ū tsò bē uân ê khang-khuè, 

著愛無閒仔到入秋了後，
tio̍h-ài bô-îng á kàu ji̍p-tshiu liáu-āu, 

才會當小歇睏一下。
tsiah ē-tàng sió hioh-khùn --tsi̍t-ē.




秋天以後，
Tshiu-thinn í-āu, 

著無閒犁番薯，
tio̍h bô-îng lê han-tsî, 

挓園，
thà hn̂g, 

一直到寒天，
it-ti̍t kàu kuânn-thinn, 

才會當好好仔歇一站仔。
tsiah ē-tàng hó-hó-á hioh tsi̍t-tsām-á.




作穡人規年迵天無閒甲欲死，
Tsoh-sit-lâng kui-nî-thàng-thinn bô-îng kah beh sí, 

也趁無偌濟錢。
iā thàn bô guā tsē tsînn. 

若拄著好年冬，
Nā tú-tio̍h hó-nî-tang, 

收成的物件有夠家己食，
siu-sîng ê mi̍h-kiānn ū-kàu ka-kī tsia̍h, 

猶有通賰去賣，
iáu ū thang tshun khì bē, 

若是歹年冬，
nā sī pháinn-nî-tang, 

有時連三頓嘛度袂過。
ū-sî liân sann-tǹg mā tōo bē kuè.




俺公講，
Án-kong kóng, 

當今逐家的生活好過濟矣，
tong-kim ta̍k-ke ê sing-ua̍h hó-kuè tsē --ah, 

毋過食飽毋通袂記得枵時代，
m̄-koh tsia̍h-pá m̄-thang bē-kì-tit iau sî-tāi , 

逐家著愛好好仔疼惜，
ta̍k-ke tio̍h-ài hó-hó-á thiànn-sioh, 

好日子才會久長。
hó ji̍t-tsí tsiah-ē kú-tn̂g.




第二課 五虎山
Tē-jī khò Gōo-hóo-suann 




兩月日的暑假有夠緊的，
Nn̄g gue̍h-ji̍t ê sú-ká ū-kàu kín --ê, 

一目𥍉仔久著過去矣。
tsi̍t-ba̍k-nih-á kú tio̍h kuè-khì --ah.




暑假彼陣，
Sú-ká hit-tsūn, 

雖然天氣正熱，
sui-jiân thinn-khì tsiànn jua̍h, 

毋過阮嘛有去真濟好𨑨迌的所在，
m̄-koh guán mā ū khì tsin tsē hó tshit-thô ê sóo-tsāi, 

其中予我印象第一深的，
kî-tiong hōo guá ìn-siōng tē-it tshim--ê , 

就是佇民俗村身邊的五虎山。
tō sī tī bîn-sio̍k-tshun sin-pinn ê Gōo-hóo-suann.




五虎山是佇金門的東北勢，
Gōo-hóo-suann sī tī Kim-mn̂g ê tang-pak-sì, 

有：獅山、美人山、寨仔山、石鼓山佮面前山五个山頭合起來，
ū: Sai-suann, Bí-jîn-suann, Tsè-á-suann, Tsio̍h-kóo-suann kah Bīn-tsîng-suann gōo ê  suann-thâu ha̍p --khí-lâi, 

親像是五隻虎按呢，
tshin-tshiūnn sī gōo tsiah hóo án-ne, 

才叫做五虎山，
tsiah kiò-tsò Gōo-hóo-suann, 

伊是大金門除了太武山以外，
i sī tuā-Kim-mn̂g tû-liáu Thài-bú-suann í-guā, 

第二懸的山。
tē-jī kuân ê suann.




五虎山是金門東北勢第一懸山，
Gōo-hóo-suann sī Kim-mn̂g tang-pak-sì tē-it kuân suann, 

軍事地位正重要，
kun-sū tē-uī tsiànn tiōng-iàu, 

所以五虎山是一个軍事管制區，
sóo-í Gōo-hóo-suann sī tsi̍t ê kun-sū kuán-tsè khu, 

規粒山攏徛阿兵哥，
kui lia̍p suann lóng khiā a-ping-ko, 

開放了後，
khai-hòng liáu-āu, 

阿兵哥搬走矣，
a-ping-ko puann-tsáu --ah, 

賰真濟空碉堡，
tshun tsin tsē khang tiau-pó, 

這陣，
tsit-tsūn, 

一間一間攏關關鎖鎖起來。
tsi̍t king tsi̍t king lóng kuainn-kuainn só-só --khí-lâi.




五虎山猶有一項特別的所在，
Gōo-hóo-suann iáu ū tsi̍t hāng ti̍k-pia̍t ê sóo-tsāi, 

就是規粒山猶有正濟的原生植物，
tō sī kui lia̍p suann iáu ū tsiànn tsē ê guân-sing si̍t-bu̍t, 

親像黃梔花、榕伯仔樹，
tshin-tshiūnn n̂g-ki-hue, tshîng-peh-á-tshiū, 

姑婆樹，
koo-pô-tshiū, 

參幾若十項的花草，
tsham kuí-nā tsa̍p hāng ê hue-tsháu, 

遮原生樹種到這陣猶保留袂少，
tsia guân-sing tshiū-tsíng kàu tsit-tsūn iáu pó-lîu bē tsió, 

所以五虎山會使得講是一个原生植物的教室。
sóo-í Gōo-hóo-suann ē-sái-tit kóng sī tsi̍t ê guân-sing si̍t-bu̍t ê kàu-sik.




第三課 愛護咱的環境
Tē-sann khò Ài-hōo lán ê khuân-kíng




地球上，
Tē-kiû siōng, 

有三項物件是袂用得缺欠的，
ū sann hāng mi̍h-kiānn sī bē-īng-tit khueh-khiàm--ê , 

in就是日頭、空氣佮水，
in tō sī ji̍t-thâu, khong-khì kah tsuí, 

這三項物件一直佇咱个身軀邊，
tsit sann hāng mi̍h-kiānn it-ti̍t tī lán ê sin-khu-pinn, 

毋過咱若無好好仔愛惜，
m̄-koh lán nā bô hó-hó-á ài-sioh, 

予空氣佮水受著汙染，
hōo khong-khì kah tsuí siū-tio̍h u-jiám, 

對咱的身體就足毋好的。
tuì lán ê sin-thé tō tsiok m̄ hó --ê.




譬如講咱亂燒糞埽，
Phì-jû kóng lán luān sio pùn-sò, 

會造成空氣汙染，
ē tsō-sîng khong-khì u-jiám, 

咱若吸收遮垃圾空氣，
lán nā khip-siu tsia lah-sap khong-khì, 

對身體就正毋好，
tuì sin-thé tō tsiànn m̄ hó, 

尤其是燒彼種有化學毒素的物件，
iû-kî sī sio hit tsióng ū huà-ha̍k to̍k-sòo ê mi̍h-kiānn, 

毒素摻入空氣內底，
to̍k-sòo tsham ji̍p khong-khì lāi-té, 

咱才呼吸遮空氣，
lán tsiah hoo-khip tsia khong-khì, 

按呢敢毋是家己害家己咧？
án-ne kám m̄ sī ka-kī hāi ka-kī --leh?




閣譬如講咱若將有毒的物件倒落塗跤，
Koh phì-jû kóng lán nā tsiong ū to̍k ê mi̍h-kiānn tò lo̍h thôo-kha, 

遮毒素就會綴水滲入塗跤底，
tsia to̍k-sòo tō ē tuè tsuí siàm ji̍p thôo-kha té, 

咱若啉著這水，
lán nā lim tio̍h tse tsuí, 

對咱的身體敢毋是正毋好？
tuì lán ê sin-thé kám m̄ sī tsiànn m̄ hó?




有一句話講愛護環境，
Ū tsi̍t kù uē kóng ài-hōo khuân-kíng, 

人人有責，
jîn-jîn-iú-tsik , 

這句話真正是非常的正確，
tsit kù uē tsin-tsiànn sī hui-siông ê tsìng-khak, 

愛護環境就是愛家己，
ài-hōo khuân-kíng tō sī ài ka-kī, 

破壞環境等於害家己，
phò-huāi khuân-kíng tíng-î hāi ka-kī, 

逐家著鬥陣愛咱的環境，
ta̍k-ke tio̍h tàu-tīn ài lán ê khuân-kíng, 

按呢才有清氣的環境佮健康的身體。
án-ne tsiah ū tshing-khì ê khuân-kíng kah kiān-khong ê sin-thé.




第四課 太湖的早起
Tē-sì khò Thài-ôo ê tsá-khí




佇金門東爿，
Tī Kim-mn̂g tang-pîng,

山外街路附近，
 suann guā ke-lōo hū-kīn, 

有一跡湖光水色、風景秀麗的所在，
ū tsi̍t jiah ôo-kong-tsuí-sik, hong-kíng siù-lē ê sóo-tsāi, 

號做太湖。
hō-tsò Thài-ôo. 

太湖是全金門第一大的汫水湖，
Thài-ôo sī tsuân Kim-mn̂g tē-it tuā ê tsiánn-tsuí-ôo, 

伊是佇民國五十五年，
i sī tī bîn-kok gōo-tsa̍p-gōo nî, 

完全用人工完成的湖。
uân-tsuân īng lâng-kang uân-sîng ê ôo.




太湖湖面真正大，
Thài-ôo ôo-bīn tsin-tsiànn tuā, 

水閣清氣，
tsuí koh tshing-khì, 

春天的時陣，
tshun-thinn ê sî-tsūn, 

每一日天寢光，
muí tsi̍t ji̍t thinn tshím kng, 

定定有薄薄仔霧，
tiānn-tiānn ū po̍h-po̍h-á bū, 

罩佇湖面頂，
tà tī ôo bīn-tíng, 

日若出來，
ji̍t nā tshut--lâi, 

規粒日頭看起來若親像用紅漆畫出來仝款。
kui lia̍p ji̍t-thâu khuànn --khí-lâi ná-tshin-tshiūnn īng âng tshat uē --tshut-lâi kāng-khuán.

湖的身邊，
Ôo ê sin-pinn, 

有真濟樹影、有太武山的山影，
ū tsin tsē tshiū-iánn, ū Thài-bú-suann ê suann-iánn, 

佮日影合做一个，
kah ji̍t-iánn ha̍p-tsò tsi̍t ê, 

真正是一跡有山有水的好風景。
tsin-tsiànn sī tsi̍t jiah ū suann ū tsuí ê hó hong-kíng.




太湖四爿邊仔，
Thài-ôo sì pîng pinn--á, 

有一條環湖道路，
ū tsi̍t tiâu khuân-ôo tō-lōo, 

金門高職佮金湖國中兩間學堂，
Kim-mn̂g ko-tsit kah Kim-ôo kok-tiong nn̄g king o̍h-tn̂g, 

就是起佇太湖个湖墘。
tō sī khí tī Thài-ôo ê ôo-kînn. 

天寢光這站，
Thinn tshím kng tsit tsām, 

有早起來散步食空氣个民眾，
ū tsá-khí lâi sàn-pōo tsia̍h khong-khì ê bîn-tsiòng, 

有得跑步練身體的阿兵哥，
ū tit pháu-pōo liān sin-thé ê a-ping-ko, 

也有趕欲入學堂的學生，
iā ū kuánn beh ji̍p o̍h-tn̂g ê ha̍k-sing, 

將規个太湖妝甲媠閣鬧熱。
tsiong kui-ê thài-ôo tsng kah suí koh lāu-jia̍t. 

閣過一站仔了後，
Koh kuè tsi̍t-tsām-á liáu-āu, 

霧慢慢仔散去，
bū bān-bān-á suànn--khì, 

太湖才會恢復原來遐安靜。
Thài-ôo tsiah ē khue-ho̍k guân-lâi hiah an-tsīng.




第五課 海墘看日出
Tē-gōo khò Hái-kînn khuànn ji̍t-tshut




金門是一个美麗的島嶼，
Kim-mn̂g sī tsi̍t ê bí-lē ê tó-sū,

四爿邊仔攏是海，
sì pîng pinn--á lóng sī hái, 

毋管是欲看日出，
m̄-kuán sī beh khuànn ji̍t-tshut, 

抑是欲看日落，
ia̍h-sī beh khuànn ji̍t-lo̍h, 

海墘是一个非常理想的所在。
hái-kînn sī tsi̍t ê hui-siông lí-sióng ê sóo-tsāi.




阮地徛佇海墘的鄉里，
Guán tē khiā tī hái-kînn ê hiong-lí, 

正正是一个看日出的好所在。
tsiànn-tsiànn sī tsi̍t ê khuànn ji̍t-tshut ê hó sóo-tsāi. 

放暑假的時陣，
Pàng sú-ká ê sî-tsūn, 

我若有想欲看日出，
guá nā ū siūnn beh khuànn ji̍t-tshut, 

早一下昏欲睏以前，
tsá tsi̍t e-hng beh khùn í-tsîng, 

著將時鐘調好時間，
tio̍h tsiong sî-tsing tiāu hó sî-kan, 

第二日天猶未光，
tē-jī ji̍t thinn iáu-buē kng, 

著起來洗手面，
tio̍h khí-lâi sé-tshíu-bīn, 

走去海墘看日出。
tsáu khì hái-kînn khuànn ji̍t-tshut.




寢開始彼陣，
Tshím khai-sí hit-tsūn, 

本若暗摸摸的天，
pún-nā àm-bong-bong ê thinn, 

才沓沓仔變白，
tsiah ta̍uh-ta̍uh-á piàn pe̍h, 

紲落去著變做金黃色，
suà--lo̍h-khì tio̍h piàn-tsò kim-n̂g-sik, 

又閣過一霎仔久，
iū-koh kuè tsi̍t-tiap-á-kú,

黃金色變紅色。
 n̂g-kim-sik piàn âng-sik.

天愈來愈光，
Thinn jú lâi jú kng, 

海面上才有淡薄仔光影，
hái-bīn-siōng tsiah ū tām-po̍h-á kng-iánn, 

一點一點閃閃爍，
tsi̍t tiám tsi̍t tiám siám-siám-sih, 

又閣過無偌久，
iū-koh kuè bô guā kú, 

一粒紅記記的物件，
tsi̍t lia̍p âng-kì-kì ê mi̍h-kiānn, 

忽然間跳出來，
hut-jiân-kan thiàu --tshut-lâi, 

這就是日頭，
tse tō sī ji̍t-thâu, 

速度真正緊，
sok-tōo tsin-tsiànn kín, 

半粒、一粒，
puànn lia̍p, tsi̍t lia̍p, 

紅色的日頭，
âng-sik ê ji̍t-thâu, 

規粒闖出來，
kui lia̍p tshuàng --tshut-lâi, 

海面佮天頂，
hái-bīn kah thinn-tíng, 

變成一張色彩正媠的圖，
piàn-sîng tsi̍t tiunn sik-tshái tsiànn suí ê tôo, 

真正太讚的。
tsin-tsiànn thài tsán --ê. 

日頭一下出來，
Ji̍t-thâu tsi̍t-ē tshut--lâi, 

天氣著愈來愈熱囉。
thinn-khì tio̍h jú lâi jú jua̍h --looh.




第六課 冬節食頭祭祖
Tē-la̍k khò Tang-tseh tsia̍h thâu-tsè-tsóo




冬至就是冬節，
Tang-tsì tō sī tang-tseh, 

聽俺公講，
thiann án-kong kóng, 

今年的冬節輪著阮地做頭，
kin-nî ê tang-tseh lûn tio̍h guán tē tsò-thâu, 

俺公做頭家，
án-kong tsò thâu-ke, 

彼日著去祖厝內拜祖，
hit ji̍t tio̍h khì tsóo-tshù lāi pài-tsóo, 

俺娘叫我請假一霎仔去鬥相共，
án-niâ kiò guá tshíng-ká tsi̍t-tiap-á khì tàu-sann-kāng, 

俺公叫我規氣請一日。
án-kong kiò guá kui-khì tshíng tsi̍t ji̍t.




祖厝內有一座正大座的祖龕，
Tsóo-tshù lāi ū tsi̍t tsō tsiànn tuā tsō ê tsóo-kham, 

內底有幾若身大身的神主。
lāi-té ū kuí-nā sian tuā sian ê sîn-tsú. 

祭祖的時陣，
Tsè-tsóo ê sî-tsūn, 

有一位穿長衫馬褂的老大人，
ū tsi̍t uī tshīng tn̂g-sann bé-kuà ê lāu-tuā-lâng, 

俺公教我著叫伊阿祖，
án-kong kà guá tio̍h kiò i a-tsóo, 

伊攑香佇拜，
i gia̍h hiunn tī pài, 

阮真濟人嘛跪咧綴咧拜，
guán tsin tsē lâng mā kuī --leh tuè teh pài, 

按照司儀唱的禮數，
àn-tsiàu su-gî tshiùnn ê lé-sòo, 

一个口令一个動作照做。
tsi̍t ê kháu-līng tsi̍t ê tōng-tsok tsiàu tsò.




祭祖了後，
Tsè-tsóo liáu-āu, 

著開始坐桌食頭，
tio̍h khai-sí tsē-toh tsia̍h-thâu, 

我坐佇柱仔邊，
guá tsē tī thiāu-á pinn, 

大人啉高粱酒，
tuā-lâng lim kau-liâng-tsiú, 

囡仔啉汽水，
gín-á lim khì-tsuí, 

俺公一手捧酒杯，
án-kong tsi̍t tshiú phóng tsiú-pue, 

一手捾酒矸，
tsi̍t tshiú kuānn tsiú-kan, 

隨桌仔得敬酒。
suî toh-á tit kìng-tsiú. 

有人晏來，
Ū lâng uànn lâi, 

一直講：歹勢！歹勢！
it-ti̍t kóng: Pháinn-sè! Pháinn-sè! 

趕倒來袂赴，
Kuánn tò-lâi bē-hù, 

我家己罰三杯。
guá ka-kī hua̍t sann pue. 

有一个人問我看是啥人的囝，
Ū tsi̍t ê lâng mn̄g guá khuànn sī siánn-lâng ê kiánn, 

俺公講：這个是阮孫啦。
án-kong kóng: Tsit ê sī guán sun --lah. 

伊聽過了後，
I thiann--kuè liáu-āu, 

一直呵咾我真乖，
it-ti̍t o-ló guá tsin kuai, 

又閣得人疼。
īu-koh tit-lâng-thiànn.




我食到一半，
Guá tsia̍h kàu tsi̍t-puànn, 

著趕緊去問同學，
tio̍h kuánn-kín khì mn̄g tông-ha̍k, 

看今仔日著愛作啥物功課。
khuànn kin-á-ji̍t tio̍h-ài tsoh siánn-mih kong-khò.




第七課 牛仔毋捌虎
Tē-tshit khò Gû-á m̄ bat hóo




有一日，
Ū tsi̍t ji̍t, 

我佮俺公去厝後壁的山頂看一坵園，
guá kah án-kong khì tshù āu-piah ê suann-tíng khuànn tsi̍t khu hn̂g, 

這坵是阮的祖公園，
tsit khu sī guán ê tsóo-kong-hn̂g,

今年輪著阮地做頭，
 kin-nî lûn-tio̍h guán tē tsò-thâu, 

所以這坵園由阮來種作。
sóo-í tsit khu hn̂g iû guán lâi tsìng-tsoh.




我佮俺公經過一跡破兵仔營，
Guá kah án-kong king-kuè tsi̍t jiah phuà ping-á-iânn, 

拄著一隻狗跔佇遐，
tú-tio̍h tsi̍t tsiah káu ku tī hia, 

我無管三七二十一，
guá bô-kuán sann tshit jī-tsa̍p-it, 

一步衝過去著共喝一聲，
tsi̍t pōo tshiong --kuè-khì tio̍h kā huah tsi̍t siann, 

彼隻狗驚一下煞趕緊哢哢走，
hit tsiah káu kiann tsi̍t-ē suah kuánn-kín lòng-lòng-tsáu, 

俺公頭殼搖搖咧講：戇孫的，
án-kong thâu-khak iô-iô --leh kóng: gōng sun --ê , 

你真正是牛仔毋捌虎呢！
lí tsin-tsiànn sī gû-á m̄ bat hóo --neh! 

彼隻狗遐爾大隻，
Hit tsiah káu hiah-nī tuā tsiah, 

若予咬著欲怎樣？
nā hōo kā--tio̍h beh tsuánn-iūnn? 

過後，
Kuè-āu, 

我嘛愈想愈驚，
guá mā jú siūnn jú kiann, 

彼隻狗若向我衝過來，
hit tsiah káu nā hiòng guá tshiong --kuè-lâi, 

我連走嘛走袂赴。
guá liân tsáu mā tsáu bē-hù.




猶閣有一擺，
Iáu-koh ū tsi̍t pái,

是佇放課的半路，
sī tī pàng-khò ê puànn-lōo, 

我看著一隻大狼狗佮一隻拄拄仔出世無偌久个牛仔囝得相觸，
guá khuànn-tio̍h tsi̍t tsiah tuā lông-káu kah tsi̍t tsiah tú-tú-á tshut-sì bô guā kú ê gû-á-kiánn tit sio-tak, 

彼隻牛仔囝愈來愈發性地，
hit tsiah gû-á-kiánn jú lâi jú huat-sìng-tē, 

一直欲去觸彼隻大狼狗，
it-ti̍t beh khì tak hit tsiah tuā lông-káu, 

大狼狗也發性欲去咬牛仔囝，
tuā lông-káu iā huat-sìng beh khì kā gû-á-kiánn, 

若毋是有一个阿伯攑扁擔將彼隻狗趕走，
nā m̄ sī ū tsi̍t ê a-peh gia̍h pún-tann tsiong hit tsiah káu kuánn-tsáu, 

牛仔囝毋知欲予大狼狗咬甲怎樣？
gû-á-kiánn m̄ tsai beh hōo tuā lông-káu kā kah tsuánn-īunn?




經過這兩擺了後，
King-kuè tsit nn̄g pái liáu-āu,

我才慢慢仔知影牛仔毋捌虎這句話的意思矣。
guá tsiah bān-bān-á tsai-iánn gû-á m̄ bat hóo tsit kù uē ê ì-sù --ah.




第八課 山后民俗村
Tē-peh khò Suann-āu bîn-sio̍k-tshun




每一日出出入入的人有夠濟的，
Muí tsi̍t ji̍t tshut-tshut-ji̍p-ji̍p ê lâng ū-kàu tsē --ê , 

逐家若欲參觀金門的古厝，
ta̍k-ke nā beh tsham-kuan Kim-mn̂g ê kóo-tshù, 

著愛來山后看民俗文化村。
tio̍h-ài lâi Suann-āu khuànn bîn-sio̍k bûn-huà-tshun.




早時的山后有十八間大厝，
Tsá-sî ê Suann-āu ū tsa̍p-peh king tuā-tshù, 

後來叫做民俗文化村。
āu--lâi kiò-tsò bîn-sio̍k bûn-huà-tshun. 

伊是佇金門的東北勢。
I sī tī Kim-mn̂g ê tang-pak-sì. 

正爿是五虎山，
Tsiànn-pîng sī Gōo-hóo-suann, 

倒爿是懸地，
tò-pîng sī kuân-tē, 

後壁是獅山，
āu-piah sī Sai-suann, 

頭前向大海，
thâu-tsîng hiòng tuā-hái, 

老一輩的人講這跡是一个風水正好的所在。
lāu-tsi̍t-puè ê lâng kóng tsit jiah sī tsi̍t ê hong-suí tsiànn hó ê sóo-tsāi.




十八間厝平平大，
Tsa̍p-peh king tshù pênn-pênn tuā, 

分做三排，
hun-tsò sann pâi, 

一間一間正整齊。
tsi̍t king tsi̍t king tsiànn tsíng-tsê. 

有一間學堂、一間祖厝，
Ū tsi̍t king o̍h-tn̂g, tsi̍t king tsóo-tshù, 

猶有十六間雙落大厝。
iáu ū tsa̍p-la̍k king siang lo̍h tuā-tshù. 

後壁懸，
Āu-piah kuân,

頭前低，
thâu-tsîng kē, 

每一條巷仔溝，
muí tsi̍t tiâu hāng-á-kau, 

攏是一跡秋凊歇睏的所在，
lóng sī tsi̍t jiah tshiu-tshìn hioh-khùn ê sóo-tsāi, 

每一个門口埕，
muí tsi̍t ê mn̂g-kháu-tiânn, 

嘛是一个披曝的好所在。
mā sī tsi̍t ê phi-pha̍k ê hó sóo-tsāi.




金門古厝的起法，
Kim-mn̂g kóo-tshù ê khí-huat, 

大部分是前落低閣細，
tuā-pōo-hūn sī tsîng-lo̍h kē koh sè, 

後落懸閣大，
āu-lo̍h kuân koh tuā, 

厝內中央是深井，
tshù-lāi tiong-ng sī tshim-tsénn, 

兩爿有巷頭，
nn̄g-pîng ū hāng-thâu, 

猶有前房、後房、堂遮後、櫸頭、砛墘，
iáu ū tsîng-pâng, āu-pâng, tn̂g-tsia-āu, kiâ-thâu, gîm-kînn, 

厝前有水車堵，
tshù tsîng ū tsuí-tshia-tóo, 

瓷仔塗燒的交趾燒，
huî-á-thôo sio ê kau-tsí-sio, 

這就是咱金門的古厝，
tse tō sī lán Kim-mn̂g ê kóo-tshù, 

也是傳統建築特色的風貌。
iā sī thuân-thóng kiàn-tio̍k ti̍k-sik ê hong-māu.




第九課 弄龍弄獅
Tē-káu khò Lāng-lîng lāng-sai




鑼鼓聲一陣一陣響，
Lô-kóo siann tsi̍t-tsūn-tsi̍t-tsūn hiáng, 




觱仔聲一聲一聲霆，
pi-á siann tsi̍t siann tsi̍t siann tân, 




弄龍的來囉，趕緊來看喔！
Lāng-lîng--ê lâi --looh, kuánn-kín lâi khuànn --ooh! 




一尾龍幾若十公尺長，
Tsi̍t bué lîng kuí-nā tsa̍p kong-tshioh tn̂g, 




一節一節十偌節，
tsi̍t tsat tsi̍t tsat tsa̍p guā tsat, 




規身軀計計是閃閃爍的鱗，
kui-sin-khu kè-kè sī siám-siám-sih ê lân, 




兩耳目睭，親像活的仝款。
nn̄g hīnn ba̍k-tsiu, tshin-tshiūnn ua̍h--ê kāng-khuán. 




一霎仔翻過來、翱過去，
Tsi̍t-tiap-á huan --kuè-lâi, kō --kuè-khì, 




一霎仔是搶龍珠、乖乖覆佇遐，
tsi̍t-tiap-á sī tshiúnn lîng-tsu, kuai-kuai phak tī hia, 




隨在人怎樣弄，伊著怎樣做。
suî-tsāi lâng tsuánn-īunn lāng, i tio̍h tsuánn-īunn tsò. 




鑼鼓聲一陣一陣響，
Lô-kóo siann tsi̍t-tsūn-tsi̍t-tsūn hiáng, 




觱仔聲一聲一聲霆，
pi-á siann tsi̍t siann tsi̍t siann tân, 




弄獅的來囉，趕緊來看喔！
Lāng-sai ê lâi --looh, kuánn-kín lâi khuànn --ooh! 




紅獅、青獅、綠獅、黃獅，
Âng sai, tshenn sai, li̍k sai, n̂g sai, 




哇！遮濟，攏總八隻獅，
Uah! Tsiah tsē, lóng-tsóng peh tsiah sai, 




掠虼蚤、𥍉目、扒癢，
lia̍h ka-tsáu, nih-ba̍k, pê-tsiūnn, 




跳桌、疊羅漢……，有夠懸的！
thiàu toh, thia̍p-lô-hàn……, ū-kàu kuân --ê !




哇！遐是啥物物件？
Uah! Hia sī siánn-mih mi̍h-kiānn? 




喔！恭喜發財 萬事如意。
Ooh! Kiong-hí-huat-tsâi bān-sū-jû-ì . 




鑼鼓聲一陣一陣響，
Lô-kóo siann tsi̍t-tsūn-tsi̍t-tsūn hiáng, 




觱仔聲一聲一聲霆，
pi-á siann tsi̍t siann tsi̍t siann tân, 




趕緊來看喔！弄龍弄獅的來囉！
kuánn-kín lâi khuànn --ooh! Lāng-lîng lāng-sai--ê lâi --looh!




第十課 我會曉講（一）
Tē-tsa̍p khò Guá ē-hiáu kóng (It)




艱苦，挓園，工課，毋過，彼陣，
Kan-khóo, thà hn̂g, khang-khuè, m̄-koh, hit-tsūn, 




懸山，缺欠，按呢，清氣，一跡，
kuân suann, khueh-khiàm, án-ne, tshing-khì, tsi̍t jiah, 




天寢光，猶未光，寢開始，咧綴拜，
thinn tshím kng, iáu-buē kng, tshím khai-sí, teh tuè pài, 




暗摸摸，紲落去，淡薄仔，頭家，
àm-bong-bong, suà--lo̍h-khì, tām-po̍h-á, thâu-ke, 




規氣，無偌久，食頭，走袂赴，
kui-khì, bô guā kú, tsia̍h-thâu, tsáu bē-hù, 




捾酒干，隨桌仔，得人疼，拄著，
Kuānn tsíu-kan, suî toh-á, tit-lâng-thiànn, tú tio̍h, 




long-long走，跔佇遐，相觸，發性地，
long-long-tsáu, ku tī hia, sio-tak, huat-sìng-tē, 




正爿，倒爿，後壁，頭前，秋凊，
tsiànn-pîng, tò-pîng, āu-piah, thâu-tsîng, tshiu-tshìn, 




遐爾大隻，披曝，堂遮後，櫸頭，
hiah-nī tuā tsiah, phi-pha̍k, tn̂g-tsia-āu, kiâ-thâu, 




颺蘆黍，無閒，徛阿兵哥，
tshiûnn lôo-sé, bô-îng, khiā a-ping-ko, 




姑婆樹，太讚的，冬節圓，前落，
koo-pô-tshīu, thài tsán --ê, tang-tseh-înn, tsîng-lo̍h, 




後落，砛墘，作穡人，剝袂離，
āu-lo̍h, gîm-kînn, tsoh-sit-lâng, pak bē lī, 




毋通，摻，遮，賰真濟，東北勢，
m̄-thang , tsham, tsia, tshun tsin tsē, tang-pak-sì, 




一目𥍉仔，榕柏仔樹，倒落塗跤。
tsi̍t-ba̍k-nih-á,  tshîng-peh-á-tshiū, tó lo̍h thôo-kha.




第十一課 門口埕
Tē-tsa̍p-it khò Mn̂g-kháu-tiânn




阮地的厝頭前，
Guán tē ê tshù thâu-tsîng, 

有一个門口埕，
ū tsi̍t ê mn̂g-kháu-tiânn, 

埕中央鋪紅磚，
tiânn tiong-ng phoo âng tsng, 

兩爿邊仔鋪石條，
nn̄g-pîng pinn--á phoo tsio̍h-liâu, 

這个埕是阮遮囡仔伴第一愛𨑨迌的所在，
tsit ê tiânn sī guán tsia gín-á-phuānn tē-it ài tshit-thô ê sóo-tsāi, 

無論是禮拜日，
bô-lūn sī lé-pài-ji̍t, 

抑是放課，
ia̍h-sī pàng-khò, 

阮攏定定蹛遮佇𨑨迌，
guán lóng tiānn-tiānn tuà tsia tī tshit-thô, 

有時跳格仔、過關，
ū-sî thiàu-keh-á, kuè-kuan, 

有時救國、觸嘓子，
ū-sî kiù-kok, tak-kho̍k-tsí, 

每一項𨑨迌物，
muí tsi̍t hāng tshit-thô-mi̍h, 

阮攏有𨑨迌過。
guán lóng ū tshit-thô kuè.




這个門口埕有幾若種路用，
Tsit ê mn̂g-kháu-tiânn ū kuí-nā tsióng lōo-īng, 

鬧熱、做醮、娶新娘抑是嫁查某囝，
lāu-jia̍t, tsò-tsiò, tshuā-sin-nîu ia̍h-sī kè tsa-bóo-kiánn, 

會使得搭帆布請人客。
ē-sái-tit tah phâng-pòo tshiánn-lâng-kheh. 

每一年收成的塗豆、蘆黍，
Muí tsi̍t nî siu-sîng ê thôo-tāu, lôo-sé, 

嘛會使佇遮披曝，
mā ē-sái tī tsia phi-pha̍k, 

無管是做啥物路用，
bô-kuán sī tsò siánn-mih lōo-īng, 

攏嘛真理想。
lóng mā tsin lí-sióng.




別人的門口，
Pa̍t-lâng ê mn̂g-kháu, 

誠濟已經改鋪紅毛灰，
tsiânn tsē í-king kái phoo âng-môo-hue, 

毋過阮爸講，
m̄-koh guán pah kóng, 

磚仔埕有誠濟好處，
tsng-á tiânn ū tsiânn tsē hó-tshù, 

磚若有破的所在，
tsng nā ū phuà ê sóo-tsāi, 

換一塊就好矣，
uānn tsi̍t tè tō hó --ah, 

尤其是落雨過後，
iû-kî sī lo̍h-hōo kuè-āu, 

也袂積水；
iā bē tsik-tsuí; 

熱天時曝規日；
jua̍h-thinn-sî pha̍k kui ji̍t; 

別人的紅毛灰埕燒燙燙，
pa̍t-lâng ê âng-môo-hue tiânn sio-thǹg-thǹg, 

阮的門口埕也袂真燒，
guán ê mn̂g-kháu-tiânn iā bē tsin sio, 

紅磚仔埕比紅毛灰埕較好，
âng-tsng-á tiânn pí âng-môo-hue tiânn khah hó, 

咱毋通 隨便換。
lán m̄-thang suî-piān uānn.




第十二課 注意衛生習慣
Tē-tsa̍p-jī khò Tsù-ì uē-sing si̍p-kuàn




春天若過了後，
Tshun-thinn nā kuè liáu-āu, 

天氣就一日一日熱，
thinn-khì tō tsi̍t ji̍t tsi̍t ji̍t jua̍h, 

熱天一下到，
jua̍h-thinn tsi̍t-ē kàu, 

有誠濟胡蠅蠓仔，
ū tsiânn tsē hôo-sîn báng-á, 

容易帶來各種傳染病，
iông-ī tuà-lâi kok-tsióng thuân-jiám-pēnn, 

所以有真濟熱天的衛生常識著注意，
sóo-í ū tsin tsē jua̍h-thinn ê uē-sing siông-sik tio̍h tsù-ì, 

按呢才會當預防傳染病發生。
án-ne tsiah ē-tàng ī-hông thuân-jiám-pēnn huat-sing.




胡蠅、蠓仔，
Hôo-sîn, báng-á, 

是熱天上討人厭的，
sī jua̍h-thinn siōng thó-lâng-ià--ê , 

也是上容易傳染各種病菌的歹蟲。
iā sī siōng iông-ī thuân-jiám kok-tsióng pēnn-khún ê pháinn thâng. 

親像胡蠅四界飛、四界沾，
Tshin-tshiūnn hôo-sîn sì-kè pue, sì-kè tsam, 

伊將細菌四界帶，
i tsiong sè-khún sì-kè tuà, 

所以，
sóo-í, 

咱若有食賰的物件，
lán nā ū tsia̍h tshun ê mi̍h-kiānn, 

著收好勢，
tio̍h siu hó-sè, 

避免予胡蠅歇過，
pī-bián hōo hôo-sîn hioh --kuè, 

按呢才袂感染著細菌。
án-ne tsiah bē kám-jiám tio̍h sè-khún.




無管是大病小病，
Bô-kuán sī tuā-pēnn sió-pēnn, 

若是予傳染著，
nā sī hōo thuân-jiám --tio̍h, 

攏真正討厭，
lóng tsin-tsiànn thó-ià, 

就算講是一擺小小的感冒，
tō-sǹg kóng sī tsi̍t pái sió-sió ê kám-mōo, 

嘛會予人頭眩目暗，
mā ē hōo lâng thâu-hîn-ba̍k-àm, 

欲食食袂落去，
beh tsia̍h tsia̍h bē lo̍h-khì, 

規身軀無半滴力，
kui-sin-khu bô puànn tih la̍t, 

做啥物代誌攏無精神，
tsò siánn-mih tāi-tsì lóng bô tsing-sîn, 

雖然是小可病，
sui-jiân sī sió-khuá pēnn, 

毋過有夠艱苦的。
m̄-koh ū-kàu kan-khóo --ê .




熱天的環境衛生也著注意，
Jua̍h-thinn ê huân-kíng uē-sing iā tio̍h tsù-ì, 

生活習慣若正常，
sing-ua̍h si̍p-kuàn nā tsìng-siông, 

無形中就會當減少真濟病疼的發生，
bû-hîng-tiong tō ē-tàng kiám-tsió tsin tsē pēnn-thiànn ê huat-sing, 

按呢才會當快快活活過日子。
án-ne tsiah ē-tàng khuìnn-khuìnn-ua̍h-ua̍h kuè ji̍t-tsí.




第十三課 看太武山
Tē-tsa̍p-sann khò Khuànn Thài-bú-suann




太武山是金門第一懸的山，
Thài-bú-suann sī Kim-mn̂g tē-it kuân ê suann, 

較早，
khah-tsá, 

咱金門人稱呼伊是大山，
lán Kim-mn̂g-lâng tshing-hoo i sī tuā-suann, 

伊毋但是全金門第一懸的，
i m̄-nā sī tsuân Kim-mn̂g tē-it kuân--ê , 

也是第一大的山，
iā sī tē-it tuā ê suann, 

無論你蹛佇金門任何所在，
bô-lūn lí tuà tī Kim-mn̂g jīm-hô sóo-tsāi, 

計計會當看著這粒山。
kè-kè ē-tàng khuànn-tio̍h tsit lia̍p suann.




阮地徛佇小金門靠近海墘的鄉里，
Guán tē khiā tī sió-Kim-mn̂g khò-kīn hái-kînn ê hiong-lí, 

無聊的時陣，
bô-liâu ê sî-tsūn, 

我時常家己一个人走去阮厝後的山頂看海，
guá sî-siông ka-kī tsi̍t ê lâng tsáu khì guán tshù āu ê suann-tíng khuànn hái, 

若是好天的日子，
nā sī hó-thinn ê ji̍t-tsí, 

佇我看海彼當時，
tī guá khuànn hái hit tang-sî, 

我嘛會當清清楚楚看著太武山。
guá mā ē-tàng tshing-tshing-tshó-tshó khuànn-tio̍h Thài-bú-suann.




毋過，
M̄-koh, 

海面若有淡薄仔霧，
hái-bīn nā ū tām-po̍h-á bū, 

太武山看起來無真清楚的時，
Thài-bú-suann khuànn --khí-lâi bô tsin tshing-tshó ê sî, 

山形是淺藍色的；
suann-hîng sī tshián-nâ-sik--ê ; 

但是落雨過後，
tān-sī lo̍h-hōo kuè-āu, 

天氣清的日子，
thinn-khì tshing ê ji̍t-tsí, 

哇！
uah! 

規粒山的樹仔，
Kui lia̍p suann ê tshiū-á, 

攏看甲一清二楚。
lóng khuànn kah it-tshing-jī-tshó. 




佇小金門的海墘，
Tī sió-Kim-mn̂g ê hái-kînn, 

其實會當看著四爿角頭的懸山：
kî-si̍t ē-tàng khuànn-tio̍h sì pîng kak-thâu ê kuân suann: 

親像漳州的南太武、廈門島的雲頂巖，
tshin-tshiūnn Tsiang-tsiu ê lâm Thài-bú, Ē-mn̂g-tó ê Hûn-tíng-giâm, 

同安的鴻漸山，
Tâng-uann ê Hông-tsiām-suann, 

猶有大金門的太武山，
iáu ū tuā-Kim-mn̂g ê Thài-bú-suann, 

雖然前幾粒山攏比太武山較懸，
sui-jiân tsîng kuí lia̍p suann lóng pí Thài-bú-suann khah kuân, 

毋過我猶是上愛看太武山，
m̄-koh guá iáu sī siōng ài khuànn Thài-bú-suann, 

因為伊是咱金門第一懸的山，
in-uī i sī lán Kim-mn̂g tē-it kuân ê suann, 

是咱金門的大山。
sī lán Kim-mn̂g ê tuā-suann.




第十四課 遊文臺寶塔
Tē-tsa̍p-sì khò Iû Bûn-tâi-pó-thah




文臺寶塔是佇金門城的郊外，
Bûn-tâi-pó-thah sī tī Kim-mn̂g-siânn ê kau-guā, 

根據古冊記載，
kin-kì kóo-tsheh kì-tsài, 

這座石塔是明朝初年起的，
tsit tsō tsio̍h thah sī bîng-tiâu tshoo-nî khí--ê , 

主持建築這座石塔的人名叫做周德興，
tsú-tshî kiàn-tio̍k tsit tsō tsio̍h thah ê lâng miâ kiò-tsò Tsiu Tik-hing, 

塔起好到這陣，
thah khí-hó kàu tsit-tsūn, 

已經有六百幾年的歷史矣！
í-king ū la̍k-pah kuí nî ê li̍k-sú --ah! 




聽咧講，
Thiann leh kóng, 

當初做一下起好三座塔：
tong-tshoo tsò tsi̍t-ē khí-hó sann tsō thah: 

倒影塔佇太武山面頂：
Tó-iánn-thah tī Thài-bú-suann bīn-tíng: 

茅山塔佇前水頭鄉里面前的山頭：
Mâu-san-thah tī tsîng Tsuí-thâu hiunn-lí bīn-tsîng ê suann-thâu: 

參文臺寶塔攏總三座。
tsham Bûn-tâi-pó-thah lóng-tsóng sann tsō.




這三座塔攏是石塔，
Tsit sann tsō thah lóng sī tsio̍h thah, 

倒影塔佇九十年前倒落了後，
Tó-iánn-thah tī káu-tsa̍p nî tsîng tò--lo̍h liáu-āu, 

民國二十五年重建一擺，
bîn-kok jī-tsa̍p-gōo nî tiông-kiàn tsi̍t pái, 

無偌久又閣拆掉；
bô guā kú iū-koh thiah-tiāu; 

茅山塔為著毋予大陸的大砲做瞄準的目標，
Mâu-san-thah uī-tio̍h m̄ hōo Tāi-lio̍k ê tuā-phàu tsò biâu-tsún ê bo̍k-phiau, 

佇民國五十年的時陣，
tī bîn-kok gōo-tsa̍p nî ê sî-tsūn, 

刁工拆掉，
thiau-kang thiah-tiāu, 

所以這三座古塔，
sóo-í tsit sann tsō kóo thah, 

這陣拄仔賰這座文臺寶塔。
tsit-tsūn tú-á tshun tsit tsō Bûn-tâi-pó-thah. 




文臺寶塔懸度有七公尺半，
Bûn-tâi-pó-thah kuân-tōo ū tshit kong-tshioh puànn, 

分做五層，
pun-tsò gōo tsàn, 

下底層較懸，
ē-té tsàn khah kuân, 

也較闊，
iā khah khuah, 

愈面頂愈低，
jú bīn-tíng jú kē, 

也愈狹。
iā jú e̍h. 

規座塔攏是用石頭疊起來的，
Kui tsō thah lóng sī īng tsio̍h-thâu thia̍p --khí-lâi --ê , 

所以毋驚風雨拍歹。
sóo-í m̄ kiann hong-hōo phah-pháinn. 

這座文臺寶塔目前是臺灣佮金馬地區第一早起的建築物，
Tsit tsō Bûn-tâi-pó-thah bo̍k-tsiân sī Tâi-uân kah Kim-má tē-khu tē-it tsá khí ê kiàn-tio̍k-bu̍t, 

這陣列做第二級古蹟，
tsit-tsūn lia̍t tsò tē-jī kip kóo-tsik, 

逐家就好好仔來疼惜保護。
ta̍k-ke tō hó-hó-á lâi thiànn-sioh pó-hōo.




第十五課 飼蚵的人
Tē-tsa̍p-gōo khò Tshī ô ê lâng 




有一句俗語話靠山食山，
Ū tsi̍t kù sio̍k-gí uē khò suann tsia̍h suann, 

靠海食海；
khò hái tsia̍h hái; 

靠江邊，
khò kang-pinn, 

渡船駛。
tōo-tsûn sái . 




金門是一个小島，
Kim-mn̂g sī tsi̍t ê sió-tó, 

有山也有海，
ū suann iā ū hái, 

毋過若認真講起來，
m̄-koh nā jīn-tsin kóng --khí-lâi, 

金門四爿邊仔攏是海，
Kim-mn̂g sì pîng pinn--á lóng sī hái, 

靠海得趁食的人，
khò hái tit thàn-tsia̍h ê lâng, 

可能比靠山生活的人較濟。
khó-lîng pí khò suann sing-ua̍h ê lâng khah tsē. 




平平是得掠魚，
Pênn-pênn sī tit lia̍h hî, 

有幾若種方式：
ū kuí-nā tsióng hong-sik: 

有人划船去外海牽網，
ū lâng kò-tsûn khì guā-hái khan-bāng, 

有人佇近海閘網，
ū lâng tī kīn-hái tsa̍h-bāng, 

有人佇港內舉罾。
ū lâng tī káng-lāi kiâ-tsan. 

掠魚以外，
Lia̍h hî í-guā, 

猶有人是靠飼蚵得過生活的。
iáu ū lâng sī khò tshī ô tit kuè sing-ua̍h --ê . 




飼蚵的人先將一條一條的石條，
Tshī ô ê lâng sing tsiong tsi̍t tiâu tsi̍t tiâu ê tsio̍h liâu, 

徛佇海坪面頂，
khiā tī hái-phiânn bīn-tíng, 

海水內的蚵仔栽，
hái-tsuí-lāi ê ô-á-tsai, 

就會家己倚佇石板面頂，
tō ē ka-kī uá tī tsio̍h-pán bīn-tíng, 

沓沓仔大粒，
ta̍uh-ta̍uh-á tuā lia̍p, 

等甲蚵仔大到會用得食的時陣，
tán kah ô-á tuā kàu ē-īng-tit tsia̍h ê sî-tsūn, 

飼蚵的人就用蚵tshîng去tshîng蚵，
tshī ô ê lâng tō īng ô-tshîng khì tshîng ô, 

一擔一擔擔倒來厝的，
tsi̍t tànn tsi̍t tànn tann tò-lâi tshù--ê, 

才用一支蚵刀破開蚵殼，
tsiah īng tsi̍t ki ô-to phuà--khui ô-khak, 

按呢叫做破蚵，
án-ne kiò-tsò phuà-ô, 

然後，
jiân-āu, 

就有一bí一bí的蚵通食囉！
tō ū tsi̍t bí tsi̍t bí ê ô thang tsia̍h --looh!




飼蚵是一項真艱苦的工課，
Tshī ô sī tsi̍t hāng tsin kan-khóo ê khang-khuè,

有時天寒水凍，
ū-sî thinn kuânn tsuí tàng, 

也著落海；
iā tio̍h lo̍h-hái; 

破蚵的時陣，
phuà-ô ê sî-tsūn, 

定定破甲十支指頭仔血流血滴，
tiānn-tiānn phuà kah tsa̍p ki tsíng-thâu-á hueh-lâu-hueh-tih, 

咱食蚵个時陣，
lán tsia̍h ô ê sî-tsūn, 

著愛想著飼蚵人的艱苦。
tio̍h-ài sīunn-tio̍h tshī ô lâng ê kan-khóo.




第十六課 順風捙倒牆
Tē-tsa̍p-la̍k khò Sūn-hong tshia-tó tshiûnn




五月節一下過，
Gōo-gue̍h-tseh tsi̍t-ē kuè, 

天氣一日比一日較熱，
thinn-khì tsi̍t ji̍t pí tsi̍t ji̍t khah jua̍h, 

因為正久無落雨，
in-uī tsiànn kú bô lo̍h-hōo, 

逐家嘛向望颱風緊來，
ta̍k-ke mā ǹg-bāng thai-hong kín lâi, 

等甲颱風一下到，
tán kah thai-hong tsi̍t-ē kàu, 

又閣擔心雨落傷濟會漲水災，
iū-koh tam-sim hōo lo̍h siunn tsē ē tiòng tsuí-tsai, 

這實在是真矛盾。
tse si̍t-tsāi sī tsin mâu-tún.




會記得頂擺大颱風的時陣，
Ē-kì-tit tíng-pái tuā thai-hong ê sî-tsūn, 

規金門个樹仔倒了了，
kui Kim-mn̂g ê tshiū-á tó-liáu-liáu, 

尤其是車路邊个樹仔，
iû-kî sī tshia-lōo-pinn ê tshīu-á, 

東倒西歪橫甲規車路，
tang-tó-sai-uai huâinn kah kui tshia-lōo, 

車佮人攏袂得過，
tshia kah lâng lóng bē-tit kuè, 

足足等一禮拜外，
tsiok-tsiok tán tsi̍t lé-pài guā, 

路邊的樹枝佮樹葉才摒掃清氣。
lōo-pinn ê tshiū-ki kah tshīu-hio̍h tsiah piànn-sàu tshing-khì. 




大颱風過後無偌久，
Tuā thai-hong kuè-āu bô guā kú, 

有真濟人咧整理倒樹的時陣，
ū tsin tsē lâng teh tsíng-lí tó tshiū ê sî-tsūn, 

順勢將一下原先無倒落的樹仔推推倒，
sūn-sè tsiong tsi̍t-ē guân-sian bô tó--lo̍h ê tshiū-á the-the-tò, 

講是順風捙倒牆。
kóng sī sūn-hong tshia-tó tshiûnn. 

起先我毋知這句話啥物意思，
Khí-sing guá m̄ tsai tsit kù uē siánn-mih ì-sù, 

後來聽俺公解釋，
āu--lâi thiann án-kong kái-sik, 

伊講早時起的厝無偌勇，
i kóng tsá-sî khí--ê tshù bô guā ióng, 

大風若來有時順彼風勢，
tuā hong nā lâi ū-sî sūn hit hong-sè, 

牆壁嘛會倒落，
tshiûnn-piah mā ē tó--lo̍h, 

有人順勢，
ū lâng sūn-sè, 

輕輕仔一下，
khin-khin-á tsi̍t ē, 

將一片壁用手推推倒，
tsiong tsi̍t phìnn piah īng tshiú the-the-tò, 

別人以為是風吹倒咧，
pa̍t-lâng í-uî sī hong tshue-tó --leh, 

這種情形就叫做順風捙倒牆。
tsit tsióng tsîng-hîng tō kiò-tsò sūn-hong tshia-tó tshiûnn.




毋過若親像颱風吹倒樹這款情形來講，
M̄-koh nā tshin-tshiūnn thai-hong tshue-tó tshiū tsit khuán tsîng-hîng lâi kóng, 

應該叫做順風捙倒樹較有合呢。
ing-kai kiò-tsò sūn-hong tshia-tó tshiū khah ū-ha̍h --neh.




第十七課 唐詩七言絕句
Tē-tsa̍p-tshit khò Tông-si tshit giân tsua̍t-kù




（一）夜雨寄北  李商隱
(It) Iā ú kì pak  Lí Siong-ún




君問歸期未有期，
Kun būn kui-kî bī íu kî,




巴山夜雨漲秋池。
Pa-san iā ú tiòng tshiu tî.




何當共翦西窗燭，
Hô tòng kiōng tsián se-tshong tsiok,




卻話巴山夜雨時。
Khiok uē Pa-san iā ú sî.




（二）下江陵  李白
(Jī) Hā Kang-lîng  lí pi̍k




朝辭白帝彩雲間，
Tiau sî pi̍k-tè tshái-hûn kan,




千里江陵一日還。
Tshing-lí Kang-lîng tsi̍t ji̍t huân.




兩岸猿聲啼不住，
Lióng gān uân sing thî put tsū,




輕舟已過萬重山。
Khing-tsiu í kuè bān tiōng san.




（三）回鄉偶書  賀知章
(Sann) Huê-hiong ngóo su  hō ti-tsiong




少小離家老大回，
Siáu-siáu lī ka láu-tāi huê,




鄉音無改鬢毛衰。
Hiong-im bû kái pìn-mn̂g sue.




兒童相見不相識，
Jî-tông siong-kiàn put siong-sik,




笑問客從何處來？
Siàu būn khik tsiông hô-tshù lâi?




第十八課 我會曉講（二）
Tē-tsa̍p-peh khò Guá ē-hiáu kóng (Jī)




相仝，覆佇遐，掠虼蚤，𥍉目，
Sio-kāng, phak tī hia, lia̍h ka-tsáu, nih-ba̍k,




扒癢，抑是，觸箍仔，蹛佇遐，
pê-tsiūnn, ia̍h-sī, tak khoo-á, tuà tī hia,




披曝，紅毛灰埕，胡蠅，蠓仔，
phi-pha̍k, âng-moo-hue tiânn, hôo-sîn, báng-á,




虼蚻，四界，四界飛，四界歇，
ka-tsua̍h , sì-kè, sì-kè pue, sì-kè hioh,




頭眩目暗，無半滴力，小可病，
thâu-hîn-ba̍k-àm, bô puànn tih la̍t, sió-khuá pēnn,




海墘，毋過，做一下，無偌久，
hái-kînn, m̄-koh, tsò --tsi̍t-ē, bô-guā-kú,




較有合，定定，倒了了，摒掃，
khah ū-ha̍h, tiānn-tiānn, tó-liáu-liáu, piànn-sàu,




清氣，挓園，工課，遐爾大隻，
tshing-khì, thà hn̂g, khang-khuè, hiah-nī tuā tsiah,




懸山，缺欠，一跡，徛真濟人，
kuân suann, khueh-khiàm, tsi̍t jiah, khiā tsin tsē lâng,




天寢光，寢開始，倒爿，攑頭，
thinn tshím kng, tshím khai-sí, tò-pîng, gia̍h-thâu,




淡薄仔，無偌濟，規氣，相觸，
tām-po̍h-á, bô guā tsē, kui-khì, sio-tak,




捾酒矸，long-long走，痀佇遐。
kuānn tsiú-kan, long-long-tsáu, ku tī hia.

