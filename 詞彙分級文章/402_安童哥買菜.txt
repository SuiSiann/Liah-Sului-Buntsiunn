402 安童哥買菜

安童哥買菜
An-tông-ko bé tshài




安童哥啊囉
An-tông-ko --ah --looh

我一時有啊主意
Guá tsi̍t-sî ū --ah tsú-ì

欲tshiàng-tshiàng行你就tshiàng-tshiàng去
Beh tshiàng-tshiàng kiânn lí tō tshiàng-tshiàng khì

上街到菜市
Tsiūnn ke kàu tshài-tshī

彼號菜籃ting-a-tong挕喔
Hit-lō tshài-nâ ting-a-tong hìnn --ooh

安童哥啊囉
An-tông-ko --ah --looh

我雙跤行入彼个到菜市
Guá siang kha kiânn ji̍p hit ê kàu tshài-tshī

閣開喙叫一聲
Koh khui-tshuì kiò tsi̍t siann

頭家啊
Thâu-ke --ah

閣目睭閣眨眨𥍉
Koh ba̍k-tsiu koh tsha̍p-tsha̍p-nih

啊東爿閣看過來哎唷西爿閣看過去
Ah tang-pîng koh khuànn kuè-lâi aih-ioh sai-pîng koh khuànn kuè-khì

舉一目哎唷看一見
kí tsi̍t ba̍k aih-ioh khuànn tsi̍t kìnn

彼號肥豬肉閣肥啊tsih-tsih
Hit-lō puî ti-bah koh puî-ah-tsih-tsih

哎唷瘦的閣紅啊記記
Aih-ioh sán--ê koh âng-ah-kì-kì

我安童開喙就問起
Guá An-tông khui-tshuì tsiū mn̄g-khí

講這號一斤是欲偌濟錢
Kóng tsit lō tsi̍t kin sī beh guā-tsē tsînn

彼个刣豬仔兄閣就啊應伊
Hit ê thâi-ti-á-hiann koh tsiū --ah ìn i

講肥的一斤五角二彼號瘦的閣一斤是欲六箍四喔
Kóng puî--ê tsi̍t kin gōo-kak-jī hit-lō sán--ê koh tsi̍t kin sī beh la̍k-khoo-sì --ooh

安童哥啊囉
An-tông-ko --ah --looh

實在閣有啊siah-phah
Si̍t-tsāi koh ū --ah siah-phah

啊順紲閣買螺肉
Ah sūn-suà koh bé lê-bah

啊欲轉來去煮瘦肉
Ah beh tńg-lâi-khì tsú sán-bah

錢共伊用予伊焦
Tsînn kā i īng hōo i ta

閣順紲買豬跤
Koh sūn-suà bé ti-kha

買鴨跤
bé ah-kha

又閣買雞跤
iū-koh bé ke-kha

安童哥啊囉
An-tông-ko --ah --looh

彼號水雞閣鱔魚鱉
Hit-lō tsuí-ke koh siān-hî pih

閣逐項閣嘛佮意
Koh ta̍k hāng koh mā kah-ì

啊又閣捾袂去
Ah iū-koh kuānn bē khì

煞結蹛彼號頷頸仔閣ting-a-tong挕
Suah kat tuà hit-lō ām-kún-á koh ting-a-tong hìnn

啊東爿閣挵過來哎唷西爿閣挵過去喔
Ah tang-pîng koh lòng kè-lâi aih-ioh sai-pîng koh lòng kè-khì --ooh

安童哥啊囉
An-tông-ko --ah --looh

閣安童閣買菜閣真啊正𠢕
Koh An-tông koh bé tshài koh tsin --ah tsiànn gâu

啊味素是買轉來欲摻湯頭
Ah bī-sòo sī bé tńg-lâi beh tsham thng-thâu

彼號罐頭酒
Hit-lō kuàn-thâu-tsiú

五加皮
Ngóo-ka-pî

麥仔酒閣是欲食熱天
Be̍h-á-tsiú koh sī beh tsia̍h jua̍h-thinn

我就趕緊買買揹揹閣轉來去喔
Guá tō kuánn-kín bé-bé phāinn phāinn koh tńg-lâi khì --ooh 

安童哥啊囉
An-tông-ko --ah --looh

