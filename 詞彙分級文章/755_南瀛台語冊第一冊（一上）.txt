755 南瀛台語冊第一冊（一上）

第一課、阿不倒仔
Tē-it khò, a-put-tò-á

目睭圓輾輾，
Ba̍k-tsiu înn-lìn-lìn,

腹肚圓棍棍；
Pak-tóo înn-kùn-kùn; 

無人拍會倒，
Bô lâng phah ē tó, 

功夫第一好。
Kang-hu tē-it hó.

第二課、數字歌
Tē-jī khò, sòo-jī kua

一兩三，猴山仔穿新衫；
Tsi̍t nn̄g sann, kâu-san-á tshīng sin sann; 

四五六，猴山仔讀小學；
Sì gōo la̍k, kâu-san-á tha̍k sió-ha̍k;

七八九，猴山仔捙畚斗；
Tshit peh káu, kâu-san-á tshia-pùn-táu; 

十十一十二，猴山仔愛寫字。
Tsa̍p tsa̍p-it tsa̍p-jī, kâu-san-á ài siá-jī. 

第三課、學寫字
Tē-sann khò, o̍h siá-jī

來學校，學寫字，
Lâi ha̍k-hāu, o̍h siá-jī, 

寫字真趣味，
Siá-jī tsin tshù-bī, 

寫一句「我愛你」，
Siá tsi̍t kù “guá ài lí”,

送予阿母伊，
Sàng hōo a-bú i, 

阿母笑甲喙仔裂裂裂。
A-bú tshiò kah tshuì-á li̍h-li̍h-li̍h. 

第四課、大跤婆佮小跤婆
Tē-sì khò, tuā-kha-pô kah sió-kha-pô

媽媽大跤婆，
Ma-ma tuā-kha-pô, 

我小跤婆。
guá sió-kha-pô. 

大跤婆愛小跤婆，
Tuā-kha-pô ài sió-kha-pô,

小跤婆愛大跤婆。
Sió-kha-pô ài tuā-kha-pô. 

四个跤婆攏是寶，
Sì ê kha-pô lóng sī pó, 

會當做伙上蓋好。
Ē-tàng tsò-hué siōng-kài hó.

第五課、捏塗尪仔
Tē-gōo khò, lia̍p thôo-ang-á

捏一个塗尪仔，做爸爸；
Lia̍p tsi̍t ê thôo-ang-á, tsò pa-pa; 

捏一个塗尪仔，做媽媽。
Lia̍p tsi̍t ê thôo-ang-á, tsò ma-ma. 

兩个排做伙，
Nn̄g ê pâi tsò-hué,

媽媽愛爸爸，
Ma-ma ài pa-pa, 

爸爸愛媽媽。
Pa-pa ài ma-ma.

第六課、打馬膠
Tē-la̍k khò, tá-má-ka

打馬膠，黏著跤，
Tá-má-ka, liâm-tio̍h kha, 

叫阿爸，買豬跤。
Kiò a-pa, bé ti-kha. 

豬跤箍仔𤉙爛爛，
Ti-kha khoo-á kûn nuā-nuā, 

枵鬼囡仔流喙瀾。
Iau-kuí gín-á lâu tshuì-nuā.

第七課、菜瓜
Tē-tshit khò, tshài-kue

一蕊花，兩蕊花，
Tsi̍t luí hue, nn̄g luí hue, 

棚仔頂，開黃花，
Pênn-á-tíng, khui n̂g hue, 

一條瓜，兩條瓜，
Tsi̍t tiâu kue, nn̄g tiâu kue, 

棚仔頂，生菜瓜。
Pênn-á tíng, senn tshài-kue.

第八課、種花
Tē-peh khò, tsìng hue

遮一欉，遐一欉，
Tsia tsi̍t tsâng, hia tsi̍t tsâng, 

種甲規百欉。
Tsíng kah kui pah tsâng. 

遮開花，遐開花，
Tsia khui-hue, hia khui-hue, 

四界攏是花。
Sì-kè lóng sī hue.

第九課、雷公挵大砲
Tē-káu khò, luî-kong lòng tuā-phàu

天烏烏，風透透，
Thinn oo-oo, hong thàu-thàu, 

雷公挵大砲。
Luî-kong lòng tuā-phàu. 

挵一聲，驚著貓；
Lòng tsi̍t siann, kiann-tio̍h niau; 

挵兩聲，驚著狗；
Lòng nn̄g siann, kiann-tio̍h káu; 

挵三聲，
Lòng sann siann, 

驚著紅嬰仔嘛嘛吼。
Kiann-tio̍h âng-enn-á mà-mà-háu.

第十課、抐桮
Tē-tsa̍p khò, lā-pue

抐桮，抐桮，愛食魚，
Lā-pue, lā-pue, ài tsia̍h hî, 

一支喙像飯匙。
Tsi̍t ki tshuì tshiūnn pn̄g-sî. 

抐桮，抐桮，愛食蝦，
Lā-pue, lā-pue, ài tsia̍h hê, 

一支喙像琵琶。
Tsi̍t ki tshuì tshiūnn pî-pê.

第十一課、關仔嶺
Tē-tsa̍p-it khò,  Kuan-á-niá

關仔嶺，風景濟，
Kuan-á-niá, hong-kíng tsē, 

山起廟，水出火。
Suann khí biō, tsuí tshut hué. 

關仔嶺，好𨑨迌，
Kuan-á-niá, hó tshit-thô,

山懸懸，水燒燒。
Suann kuân-kuân, tsuí sio-sio. 

關仔嶺，出溫泉，
Kuan-á-niá, tshut un-tsuânn, 

水濁濁，上有名。
Tsuí lô-lô, siōng ū-miâ.

第十二課、peh鹽山
Tē-tsa̍p-jī khò, peh Iâm-suann

鹽山白白好風景，
Iâm-suann pe̍h-pe̍h hó hong-kíng, 

peh起來頂懸看海湧。
Peh khí-lâi tíng-kuân khuànn hái-íng.

海湧仔聲，講予阮聽，
Hái-íng-á siann, kóng hōo gún thiann, 

海水入鹽埕，
Hái-tsuí ji̍p iâm-tiânn,

曝鹽做鹽山。
Pha̍k iâm tsò iâm-suann.

