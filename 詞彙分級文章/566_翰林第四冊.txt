566 翰林第四冊

第一課 天然的上好
Tē-it khò Thian-jiân--ê siōng hó

Kulu-- kulu--
kulu-- kulu--

火鍋滾矣！
Hué-ko kún --ah!

金瓜、香菇、大頭菜，
Kim-kue, hiunn-koo, tuā-thâu-tshài, 

你欲煮啥物菜？
lí beh tsú siánn-mih tshài?

Kulu-- kulu--
kulu-- kulu--

火鍋滾矣！
Hué-ko kún --ah!

苳蒿、番麥、高麗菜，
Tang-o, huan-be̍h, ko-lê-tshài, 

你欲食啥物菜？
lí beh tsia̍h siánn-mih tshài?

遮的菜攏是寶，
Tsia-ê tshài lóng sī pó,

嗯！天然的上好！
mh! Thian-jiân--ê siōng hó!

第二課 甜甜甜 好滋味
Tē-jī khò Tinn-tinn-tinn hó tsu-bī

春天的桃仔紅記記，
Tshun-thinn ê thô-á âng-kì-kì,

熱人的荔枝甜甜甜，
jua̍h--lâng ê nāi-tsi tinn-tinn-tinn,

秋天的柚仔好滋味，
tshiu-thinn ê iū-á hó tsu-bī,

寒人的柑仔正著時。
kuânn--lâng ê kam-á tsiànn tio̍h-sî.

臺灣的果子滿滿是，
Tâi-uân ê kué-tsí muá-muá-sī,

你上愛食的是啥物？
lí siōng ài tsia̍h--ê sī siánn-mih?

第三課 感謝
Tē-sann khò Kám-siā

感謝天，感謝地，
Kám-siā thinn, kám-siā tē,

感謝臺灣這塊可愛的土地，
kám-siā Tâi-uân tsit tè khó-ài ê thóo-tē,

感謝花蕊開甲遮爾仔美麗。
kám-siā hue-luí khui kah tsiah-nī-á bí-lē.

感謝天，感謝地，
Kám-siā thinn, kám-siā tē,

感謝老母佮老爸，
Kám-siā lāu-bú kah lāu-pē,

感謝恁予阮的愛遮爾仔濟。
kám-siā lín hōo guán ê ài tsiah-nī-á tsē.

第四課 阿母的手
Tē-sì khò A-bú ê tshiú

阿母的手真無閒。
A-bú ê tshiú tsin bô-îng.

煮飯予我食，
Tsú-pn̄g hōo guá tsia̍h,

牽我去讀冊。
khan guá khì tha̍k-tsheh.

阿母的手真溫暖。
A-bú ê tshiú tsin un-luán.

替我拭目屎，
Thè guá tshit ba̍k-sái,

替我蓋棉被。
thè guá kah mî-phuē.

我欲共阿母的手牽牢牢。
Guá beh kā a-bú ê tshiú khan-tiâu-tiâu.

共伊的笑容，永遠記佇心肝頭。
Kā i ê tshiò-iông, íng-uán kì tī sim-kuann-thâu.

第五課 騎鐵馬
Tē-gōo khò Khiâ thih-bé

騎鐵馬，去旅行。
Khiâ thih-bé, khì lí-hîng.

阿母騎後壁，阿爸做頭前。
A-bú khiâ āu-piah, a-pah tsò thâu-tsîng.

山佇正手爿，海佇倒手爿。
Suann tī tsiànn-tshiú-pîng, hái tī tò-tshiú-pîng.

騎佇中央的我，
Khiâ tī tiong-ng ê guá,

唱歌唱袂停。
tshiùnn-kua tshiùnn bē thîng.

縛佇車尾的風吹輪，
Pa̍k tī tshia-bué ê hong-tshue-lián,

嘛有快樂的好心情。
mā ū khuài-lo̍k ê hó sim-tsîng.

