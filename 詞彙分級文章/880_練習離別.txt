880 練習離別

禮拜的暗頭仔，
lé-pài ê àm-thâu-á, 

自家用的駛到車頭。
tsū ka iōng--ê sái kàu tshia-thâu. 

翁婿共行李捾落來，
Ang-sài kā hîng-lí kuānn lo̍h--lâi, 

查某囝關心問講藥仔有紮無？
tsa-bóo-kiánn kuan-sim būn kóng io̍h-á ū tsah --bô? 

我頭那頕、嚨喉管那滇，
Guá thâu ná tàm, nâ-âu-kńg ná tīnn, 

應講：「車頭歹停車，冗早轉去啦！」
ìn kóng:“Tshia-thâu pháinn thîng-tshia, liōng-tsá tńg--khì --lah!” 

緊共𪜶爸仔囝趕離開。
kín kā in pē-á-kiánn kuánn lī-khui. 

看𪜶軁入去車內，
Khuànn in nǹg ji̍p--khì tshia-lāi, 

翁婿勻勻仔共ha̋n-tóo-luh紡咧行，
ang-sài ûn-ûn-á kā ha̋n-tóo-luh pháng-teh kiânn, 

查某囝閣共車窗絞落來，
tsa-bóo-kiánn koh kā tshia-thang ká lo̍h--lâi, 

比手勢愛我共外套的挩鍊仔搝起來才袂寒著。
pí tshiú-sè ài guá kā guā-thò ê thuah-liān-á khiú khí-lâi tsiah bē kuânn-tio̍h. 

紲落去，
Suà-lo̍h-khì, 

車就消失佇鬧熱的圓環。
tshia tō siau-sit tī lāu-jia̍t ê înn-khuân. 

目屎煞擋袂牢，
Ba̍k-sái suah tòng bē tiâu, 

徛佇亭仔跤偷偷仔拭拭咧！
khiā tī tîng-á-kha thau-thau-á tshit-tshit --leh! 

這逝算算咧，
Tsit tsuā sǹg-sǹg --leh, 

已經兩個月矣，
í-king nn̄g kò gue̍h --ah, 

練習遮久，
liān-si̍p tsiah kú, 

愛哭的症頭，
ài-khàu ê tsìng-thâu, 

親像無較改善呢！
tshin-tshiūnn bô khah kái-siān --neh! 




車幫到位，
Tshia-pang kàu-uī, 

上車揣著家己的位，
tsiūnn tshia tshuē-tio̍h ka-kī ê uī, 

司機大兄開始放送「七點往新竹的車幫欲出發囉！」
su-ki tuā-hiann khai-sí hòng-sàng “Tshit tiám óng Sin-tik ê tshia-pang beh tshut-huat --looh!” 

是啦！
Sī --lah! 

阮嘛綴人時行做「假日夫妻」，
Gún mā tuè-lâng sî-kiânn tsò “Kà-ji̍t hu-tshe”, 

我佇新竹教冊，
guá tī Sin-tik kà-tsheh, 

翁婿、囡仔佇臺南食頭路、讀冊。
ang-sài, gín-á tī Tâi-lâm tsia̍h-thâu-lōo, tha̍k-tsheh. 

為著把握真僫才考牢的老師資格；
Uī-tio̍h pá-ak tsin oh tsiah khó-tiâu ê lāu-su tsu-keh; 

為著實現家己教育的理想，
uī-tio̍h si̍t-hiān ka-kī kàu-io̍k ê lí-sióng, 

放翁放囝，
pàng ang pàng kiánn, 

到生份的都市教我熟似的母語。
kàu senn-hūn ê too-tshī kà guá si̍k-sāi ê bó-gí. 

現實和夢想咧搝大索，
Hiān-si̍t hām bāng-sióng teh khiú-tuā-soh, 

這个人生的課題，
tsit ê jîn-sing ê khò-tê, 

每擺我總是佇車頂頭殼𢯾咧燒。
muí-pái guá tsóng-sī tī tshia-tíng thâu-khak mooh teh sio. 

親情、思念、想厝的情緒，
Tshin-tsîng, su-liām, siūnn tshù ê tsîng-sū, 

干焦會當佇車頂目屎輾輾咧，
kan-na ē-tàng tī tshia-tíng ba̍k-sái liàn-liàn --leh, 

共家己講：「到風城做一个予囡仔快樂學閩南語的老師。」
kā ka-kī kóng:“Kàu Hong-siânn tsò tsi̍t ê hōo gín-á khuài-lo̍k o̍h bân-lâm-gí ê lāu-su.” 




對逐工無閒發落一家的食穿，
Tuì ta̍k kang bô-îng hua̍t-lo̍h tsi̍t ke ê tsia̍h-tshīng, 

到一个一人飽規家飽的所在，
kàu tsi̍t ê tsi̍t lâng pá kui-ke pá ê sóo-tsāi, 

生活除了寂寞就是孤單。
sing-ua̍h tû-liáu siok-bo̍k tō sī koo-tuann. 

風城風真透，
Hong-siânn hong tsin thàu, 

尤其寒人若拄著落雨天，
iû-kî kuânn--lâng nā tú-tio̍h lo̍h-hōo-thinn, 

冷閣𫝏，
líng koh gàn, 

冷風鑽入去骨頭縫，
líng-hong tsǹg ji̍p-khì kut-thâu-phāng, 

三不五時都咧傱醫生館。
sann-put-gōo-sî to teh tsông i-sing-kuán. 

雨鞋、圍巾、膨紗帽，
Hōo-ê, uî-kin, phòng-se-bō, 

佇下港透世人都用袂著，
tī ē-káng thàu-sì-lâng to īng bē tio̍h, 

來到風城逐項都愛蓄。
lâi kàu Hong-siânn ta̍k hāng to ài hak. 




來到風城，
Lâi kàu Hong-siânn, 

校長四界鬥走傱稅厝；
hāu-tiúnn sì-kè tàu tsáu-tsông suè-tshù; 

主任交代氣候無好，
tsú-jīm kau-tāi khì-hāu bô hó, 

身體愛注意；
sin-thé ài tsù-ì; 

同事吩咐外套愛買防水的才袂予沃澹，
tông-sū huan-hù guā-thò ài bé hông-tsuí--ê tsiah bē hōo ak-tâm, 

連工友阿蘭姊仔嘛好意招呼叫咱去斟薑母茶哈一下！
liân kang-iú A-lân-tsí--á mā hó-ì tsio-hoo kiò lán khì thîn kiunn-bó-tê ha--tsi̍t-ē! 

貼心的提醒，
Tah-sim ê thê-tshénn, 

溫暖的關懷，
un-luán ê kuan-huâi, 

我這个外位仔人予滿滿的愛包牢咧，
guá tsit ê guā-uī-á-lâng hōo buán-buán ê ài pau tiâu --leh, 

心肝內總是燒烙燒烙！
sim-kuann-lāi tsóng-sī sio-lō sio-lō! 

想厝的程度，
Siūnn tshù ê thîng-tōo, 

一點一滴慢慢仔囥落！
tsi̍t-tiám-tsi̍t-tih bān-bān-á khǹg-lo̍h!     




因為慣勢，
In-uī kuàn-sì, 

對風城的依賴愈來愈重；
tuì Hong-siânn ê i-nāi jú lâi jú tāng; 

因為習慣，
in-uī si̍p-kuàn, 

對府城離別的感覺愈放愈輕鬆，
tuì Hú-siânn lī-pia̍t ê kám-kak jú pàng jú khin-sang, 

離別這層代誌我練習一冬。
lī-pia̍t tsit tsân tāi-tsì guá liān-si̍p tsi̍t tang. 

我煩惱有一工，
Guá huân-ló ū tsi̍t kang, 

欲轉去府城的時，
beh tńg--khì Hú-siânn ê sî, 

剝袂開對風城的數念，
pak bē khui tuì Hong-siânn ê siàu-liām, 

因為風城的人，
in-uī Hong-siânn ê lâng, 

予我思思念念！
hōo guá su-su-liām-liām! 

按呢，
Án-ne, 

我毋知閣愛用偌濟時間，
guá m̄-tsai koh ài iōng guā-tsē sî-kan, 

才會慣勢離開風城的日子！
tsiah ē kuàn-sì lī-khui Hong-siânn ê ji̍t-tsí!

