841 工商服務（東榮牌童乩搖頭丸、東榮牌擋袂牢冰枝、東榮牌鬧鐘仔丸）

我是做童乩的阿發，
Guá sī tsuè tâng-ki ê A-huat, 

人稱童乩發。
lâng tshing tâng-ki Huat. 

平常時若欲起童是真困難，
Pîng-siông-sî nā beh khí-tâng sī tsin khùn-lân, 

但是自從我用了東榮牌童乩搖頭丸，
tān-sī tsū-tsiông guá iōng liáu Tang-îng pâi tâng-ki iô-thâu-uân, 

隨食隨發，
suî tsia̍h suî huat, 

一筆一中，
it-pit-it-tiòng, 

跳六點鐘攏袂忝。
thiàu la̍k tiám-tsing lóng buē thiám. 

東榮牌童乩搖頭丸，
Tang-îng pâi tâng-ki iô-thâu-uân, 

這馬買五罐閣加送鯊魚劍，
tsit-má bé gōo kuàn koh ka sàng sua-hî-kiàm, 

刺球，
tshì-kiû, 

七星劍三選一，
tshit-tshinn-kiàm sann suán it, 

買愈濟送愈濟。
bé lú tsē sàng lú tsē. 

欲買愛認明，
Beh bé ài jīn-bîng, 

包裝外口有一个圓箍仔，
pau-tsong guā-kháu ū tsi̍t ê înn-khoo-á, 

內底寫一个黃字的，
lāi-té siá tsi̍t ê N̂g --jī --ê, 

才是咱東榮牌童乩搖頭丸。
tsiah sī lán Tang-îng pâi tâng-ki iô-thâu-uân. 

退！
Thuè! 

退！
Thuè! 

退！
Thuè! 

退！
Thuè! 

退！
Thuè! 

退！
Thuè! 

退！
Thuè!




人講食冰顧肺經，
Lâng kóng tsia̍h ping kòo hì-king, 

定定食冰頭殼清。
tiānn-tiānn tsia̍h ping thâu-khak tshing. 

東榮新產品，
Tang-îng sin sán-phín, 

東榮牌擋袂牢冰枝，
Tang-îng pâi tòng bē tiâu ping-ki, 

東榮牌擋袂牢冰枝，
Tang-îng pâi tòng bē tiâu ping-ki,

食一枝人歡喜，
tsia̍h tsi̍t ki lâng huann-hí,

食兩枝脾土開，
tsia̍h nn̄g ki pî-thóo khui, 

食三枝就冷吱吱。
tsia̍h sann ki tō líng-ki-ki. 

這个時陣著愛緊送病院，
Tsit ê sî-tsūn to̍h-ài kín sàng pēnn-īnn,

大腸仔結做四五枝。
tuā-tn̂g-á kiat-tsò sì gōo ki. 

所以呢，
Sóo-í --neh, 

東榮牌擋袂牢冰枝，
Tang-îng pâi tòng bē tiâu ping-ki, 

兩枝家己食，
nn̄g ki ka-kī tsia̍h, 

一枝著愛分厝邊喔！
tsi̍t ki to̍h-ài pun tshù-pinn --ooh! 

東榮牌擋袂牢冰枝，
Tang-îng pâi tòng bē tiâu ping-ki, 

uh，
uh, 

強欲擋袂牢。
kiōng-beh tòng bē tiâu.




早前的我，
Tsá-tsîng ê guá, 

上班逐工遲到，
siōng-pan ta̍k kang tî-tò, 

全勤獎金攏領袂著。
tsuân-khîn tsióng-kim lóng niá bē tio̍h. 

鬧鐘仔買一二十粒囉！
Nāu-tsing-á bé it jī-tsa̍p lia̍p --looh!

但是伊攏無法度叫醒我。
 Tān-sī i lóng bô-huat-tōo kiò-tshínn guá. 

不過，
Put-kò, 

這馬無仝款囉！
tsit-má bô kāng-khuán --looh! 

自從我用了東榮牌鬧鐘仔丸了後呢，
Tsū-tsiông guá iōng liáu Tang-îng pâi nāu-tsing-á uân liáu-āu --neh, 

就毋捌閣再遲到。
tō m̄ bat koh-tsài tî-tò. 

東榮牌鬧鐘仔丸，
Tang-îng pâi nāu-tsing-á uân, 

只要暗時食三粒，
tsí-iàu àm-sî tsia̍h sann lia̍p,

保證透早準時腹肚絞疼，
pó-tsìng thàu-tsá tsún-sî pak-tóo ká-thiànn, 

予你哀爸叫母，
hōo lí ai pē kiò bó, 

袂閣想欲睏。
bē koh siūnn-beh khùn. 

東榮牌鬧鐘仔丸，
Tang-îng pâi nāu-tsing-á uân, 

逐粒攏會當家己設定時間，
ta̍k lia̍p lóng ē-tàng ka-kī siat-tīng sî-kan,

絕對無睏過頭的情形發生。
tsua̍t-tuì bô khùn kuè-thâu ê tsîng-hîng huat-sing. 

東榮牌鬧鐘仔丸，
Tang-îng pâi nāu-tsing-á uân,

請到各大電台指定藥房購買。
tshiánn kàu kok tuā tiān-tâi　tsí-tīng io̍h-pâng kòo-bé. 

欲買愛認明，
Beh bé ài jīn-bîng, 

包裝外口有一个圓箍仔內底寫一个黃字的呢，
pau-tsong guā-kháu ū tsi̍t ê înn-khoo-á lāi-té siá tsi̍t ê N̂g --jī --ê --neh,

才是咱東榮牌鬧鐘仔丸！
tsiah sī lán Tang-îng pâi nāu-tsing-á uân!

