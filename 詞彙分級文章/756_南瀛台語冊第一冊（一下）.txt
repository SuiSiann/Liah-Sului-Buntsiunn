756 南瀛台語冊第一冊（一下）

第一課、鼻目喙
Tē it khò, phīnn ba̍k tshuì

目睭看，耳空聽，
Ba̍k-tsiu khuànn, hīnn-khang thiann, 

喙食物件，舌試鹹汫，
Tshuì tsia̍h mi̍h-kiānn, tsi̍h tshì kiâm-tsiánn, 

芳臭鼻知影。
Phang tshàu phīnn tsai-iánn. 

第二課、心肝仔
Tē jī khò, sim-kuann-á

我的目睭成爸爸，
Guá ê ba̍k-tsiu sîng pa-pa, 

我的喙仔成媽媽，
Guá ê tshuì-á sîng ma-ma, 

我的鼻仔成阿公，
Guá ê phīnn-á sîng a-kong, 

我的面形成阿媽，
Guá ê bīn-hîng sîng a-má,

爸爸、媽媽、阿公、阿媽，
Pa-pa, ma-ma, a-kong, a-má, 

攏講我是in的心肝仔。
Lóng kóng guá sī in ê sim-kuann-á.

第三課、𨑨迌點名歌
Tē sann khò, tshit-thô tiám-miâ kua

點啊點水缸，
Tiám --ah tiám tsuí-kng, 

啥人放屁搖尻川？
Siánn-lâng pàng-phuì iô kha-tshng?

點啊點腹肚，
tiám --ah tiám pak-tóo, 

啥人上山去拍虎？
Siánn-lâng tsīunn-suann khì phah hóo?

點啊點喙齒，
Tiám --ah tiám tshuì-khí, 

啥人下暗做鳥鼠？
Siánn-lâng e-àm tsò niáu-tshí? 

點啊點目睭，
Tiám --ah tiám ba̍k-tsiu, 

啥人下頦發喙鬚？
Siánn-lâng ē-hâi huat tshuì-tshiu? 

點啊點鼻頭，
Tiám --ah tiám phīnn-thâu, 

啥人讀冊上蓋𠢕？
Siánn-lâng tha̍k-tsheh siōng-kài gâu?

第四課、這是一个好所在
Tē sì khò, tse sī tsi̍t ê hó sóo-tsāi

遮的老師真趣味，
Tsia ê lāu-su tsin tshù-bī, 

遮的同學笑微微，
Tsia ê tông-o̍h tshiò-bî-bî,

做伙讀冊佮寫字，
Tsò-hué tha̍k-tsheh kah siá-jī, 

鬥陣唱歌閣搬戲。
Tàu-tīn tshiùnn-kua koh puann-hì. 

遮是一个好所在，
Tsia sī tsi̍t ê hó sóo-tsāi,

逐工來遮上歡喜。
Ta̍k kang lâi tsia siōng huann-hí.

第五課、一年的悾悾
Tē gōo khò, it nî ê khong-khong

一年的悾悾，
It nî ê khong-khong, 

二年的孫悟空，
Jī nî ê Sun Ngōo-khong, 

三年的吐劍光，
Sann nî ê thóo kiàm-kong, 

四年的𠢕膨風，
Sì nî ê gâu phòng-hong, 

五年的上帝公，
Gōo nî ê siōng-tè-kong,

六年的閻羅王。
La̍k nî ê giâm-lô-ông.

第六課、運動埕
Tē la̍k khò, ūn-tōng-tiânn

運動埕，人誠濟，
Ūn-tōng-tiânn, lâng tsiânn tsē, 

拍球、跳箍仔、覕相揣，
Phah-kîu, thiàu-khoo-á, bih-sio-tshuē, 

有人反死狗仔，
Ū lâng píng-sí-káu-á, 

嘛有人佇樹仔跤坐。
Mā ū lâng tī tshīu-á-kha tsē.

老師呵咾阮，
Lāu-su o-ló gún, 

身體勇健，運動逐項會。
Sin-thé ióng-kiānn, ūn-tōng ta̍k hāng ē.

第七課、起厝
Tē tshit khò, khí-tshù

起厝起厝，起好好，
Khí-tshù khí-tshù, khí hó-hó, 

厝前栽花，朋友來做伙，
Tshù-tsîng tsai hue, pîng-íu lâi tsò-hué, 

厝邊栽樹，鳥仔來做岫。
Tshù-pinn tsai tshīu, tsiáu-á lâi tsò sīu.

第八課、厝角鳥仔
Tē peh khò, tshù-kak-tsiáu-á

厝角鳥仔𧿳𧿳飛，
Tshù-kak-tsiáu-á phu̍t-phu̍t-pue, 

聽著蟬仔吼螺螺。
Thiann-tio̍h siân-á háu-lê-lê.

蟬仔兄，吼啥貨？
Siân-á-hiann, háu siánn-huè?

吼無人，通講話。
Háu bô lâng, thang kóng-uē. 

阮兜蹛佇厝頂尾，
Gún tau tuà tī tshù-tíng bué, 

請你來坐來啉茶，
Tshiánn lí lâi tsē lâi lim tê, 

做伙唱歌歕鼓吹，
Tsò-hué tshiùnn-kua pûn kóo-tshue,

閣請你食紅龜粿。
Koh tshiánn lí tsia̍h âng-ku-kué.

第九課、泡茶
Tē káu khò, phàu tê

厝邊阿伯來相揣，
Tshù-pinn a-peh lâi sio-tshuē, 

阿公泡茶請人客；
A-kong phàu tê tshiánn lâng-kheh;

茶鈷茶杯細細的，
Tê-kóo tê-pue sè-sè ê,

親像咧扮公家伙；
Tshin-tshīunn leh pān-kong-ke-hué; 

那啉茶，那配話，
Ná lim tê, ná phuè uē, 

笑聲迵甲街仔尾。
Tshiò-siann thàng kah ke-á bué.

第十課、曾文溪
Tē tsa̍p khò, Tsan-bûn-khe

曾文溪水愛唱歌，
Tsan-bûn khe-tsuí ài tshiùnn-kua,

一面唱，一面行；
Tsi̍t-bīn tshiùnn, tsi̍t-bīn kiânn; 

出楠西，過善化，
Tshut Lâm-se, kuè Siān-huà,

行到七股揣親情；
Kiânn kàu Tshit-kóo tshuē tshin-tsiânn; 

烏面抐桮來做伴。
Oo-bīn-lā-pue lâi tsò-phuānn.

第十一課、烏山頭水庫
Tē tsa̍p-it khò, Oo-suann-thâu tsuí-khòo

一个水庫像珊瑚，
Tsi̍t ê tsuí-khòo tshīunn suan-ôo, 

有山有水一幅圖。
Ū suann ū tsuí tsi̍t pak tôo.

水庫大腹肚，落雨貯規肚。
Tsuí-khòo tuā pak-tóo, lo̍h-hōo té kui tōo.

伊是烏山頭水庫，
I sī oo-suann-thâu tsuí-khòo, 

食水淹田免艱苦，
Tsia̍h-tsuí im tshân bián kan-khóo,

伊共咱照顧，咱共伊保護。
I kā lán tsiàu-kòo, lán kā i pó-hōo.

第十二課、南鯤鯓廟
Tē tsa̍p-jī khò, Lâm-khun-sin biō

南鲲鯓，廟大間，
Lâm-khun-sin, biō tuā king, 

有古蹟，有風景，
Ū kóo-tsik, ū hong-kíng, 

槺榔山莊媠甲若仙境。
Khong-lông san-tsong suí kah ná sian-kíng. 

南鯤鯓，迎王爺，
Lâm-khun-sin, ngiâ ông-iâ, 

扛大轎，踅廟埕。
Kng tuā kiō, se̍h biō-tiânn. 

炮仔聲，予阮著一驚。
Phàu-á siann, hōo gún tio̍h tsi̍t kiann.

