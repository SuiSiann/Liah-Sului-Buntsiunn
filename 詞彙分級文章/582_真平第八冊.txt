582 真平第八冊

第一課 臺灣是寶島
Tē-it khò Tâi-uân sī pó-tó

臺灣島，
Tâi-uân-tó,

四界全全寶，
sì-kè tsuân-tsuân pó,

海裡真濟魚，
hái lí tsin tsē hî,

山頂全水果，
suann tíng tsuân tsuí-kó,

都市真利便，
too-tshī tsin lī-piān,

庄跤風景好，
tsng-kha hong-kíng hó,

臺灣真正是寶島。
Tâi-uân tsin-tsiànn sī pó-tó.

第二課 臺灣文化節
Tē-jī khò Tâi-uân bûn-huà-tseh

咱臺灣，節日濟，
Lán Tâi-uân, tseh-ji̍t tsē,

南北各地有燈會，
Lâm pak kok-tē ū ting-huē,

礁溪溫泉節，
Ta-khe un-tsuânn-tseh,

花東豐年祭，
Hua Tang hong-nî-tsè,

石門放風吹，
Tsio̍h-mn̂g pàng hong-tshue,

白河看蓮花，
Pe̍h-hô khuànn liân-hue,

閣有大甲媽出巡， 
Koh ū Tāi-kah-má tshut-sûn, 

祝福逐家攏好運。
tsiok-hok ta̍k-ke lóng hó-ūn.

第三課 做環保
Tē-sann khò Tsò khuân-pó

做環保，有撇步， 
Tsò khuân-pó, ū phiat-pōo, 

照起工來摒糞埽。
tsiàu-khí-kang lâi piànn pùn-sò.

罐仔矸仔分清楚， 
Kuàn-á kan-á hun tshing-tshó, 

踏予扁，抾予好。
ta̍h hōo pínn, khioh hōo hó.

字紙回收再製造， 
Jī-tsuá huê-siu tsài tsè-tsō, 

會當寫字佮畫圖。
ē-tàng siá-jī kah uē-tôo.

咱若仝心做環保， 
Lán nā kāng sim tsò khuân-pó, 

環境清幽人呵咾。
khuân-kíng tshing-iu lâng o-ló.

第四課 政府機關
Tē-sì khò Tsìng-hú ki-kuan

彼條大路車真濟，
Hit tiâu tuā-lōo tshia tsin tsē,

政府機關徛做伙，
tsìng-hú ki-kuan khiā tsò-hué,

行政大樓閣踅過， 
hîng-tsìng tuā-lâu koh se̍h --kuè, 

猶有分局佮議會，
iáu-ū hun-kio̍k kah gī-huē,

邊仔一塊空地仔， 
pinn--á tsi̍t tè khàng-tē-á, 

欲做公園來種花。
beh tsò kong-hn̂g lâi tsìng hue.

第五課 車站
Tē-gōo khò Tshia-tsām

In兜客廳大大間， 
In tau kheh-thiann tuā-tuā king, 

啥物人客攏歡迎。
siánn-mih lâng-kheh lóng huan-gîng.

In兜月台分雙爿
In tau gua̍t-tâi hun siang-pîng

上北落南在你揀。
Tsiūnn-pak lo̍h-lâm tsāi lí kíng.

車站開大門歡迎，
Tshia-tsām khui tuā-mn̂g huan-gîng,

咱去in兜坐火車看風景。
lán khì in tau tsē hué-tshia khuànn hong-kíng.

