725 寫予囝兒的一張批

時間咧過真緊，
Sî-kan teh kuè tsin kín, 

一目𥍉仔恁攏是大學生矣，
tsi̍t-ba̍k-nih-á lín lóng sī tāi-ha̍k-sing --ah,

一頂眠床無法度閣予恁三个姊妹仔𤲍做伙，
 tsi̍t tíng bîn-tshn̂g bô-huat-tōo koh hōo lín sann ê tsí-muē-á kheh tsò-hué, 

我不時猶會想著恁細漢輪流予阿爸洗身軀的代誌。
guá put-sî iáu ē siūnn-tio̍h lín sè-hàn lûn-liû hōo a-pah sé-sin-khu ê tāi-tsì. 

恁阿爸漢草真好，
Lín a-pah hàn-tsháu tsin hó, 

身懸#百八#，
sin-kuân #pah-peh#, 

便若跍佇浴間內，
piān-nā khû tī i̍k-king-lāi, 

就愈感覺浴間仔足細間。
tō jú kám-kak i̍k-king-á tsiok sè king. 

伊驚恁囡仔人袂正經洗，
I kiann lín gín-á-lâng bē tsìng-king sé, 

會耍水煞去寒著，
ē sńg tsuí suah khì kuânn--tio̍h, 

堅持時間若到，
kian-tshî sî-kan nā kàu, 

就#一#个#一#个掠入來倒頭栽挾踮伊的胳下空，
tō #tsi̍t# ê #tsi̍t# ê lia̍h ji̍p-lâi tò-thâu-tsai gia̍p tiàm i ê koh-ē-khang, 

展開伊倒手的手捗，
thián-khui i tò-tshiú ê tshiú-pôo, 

頭共恁挺咧、
thâu kā lín thánn --leh, 

雙耳用大頭拇和尾指掩起來，
siang-hīnn iōng tuā-thâu-bú hām bué-tsáinn am --khí-lâi, 

先替恁洗頭鬃了後才洗身軀。
sing thè lín sé thâu-tsang liáu-āu tsiah sé-sin-khu. 

恁講予阿爸洗身軀，
Lín kóng hōo a-pah sé-sin-khu, 

是上幸福的爸仔囝親情，
sī siōng hīng-hok ê pē-á-kiánn tshin-tsîng, 

特別是洗長長長的頭鬃，
ti̍k-pia̍t sī sé tn̂g-tn̂g-tn̂g ê thâu-tsang, 

伊的手勢攏袂予水走入去恁的耳空內。
i ê tshiú-sè lóng bē hōo tsuí tsáu ji̍p-khì lín ê hīnn-khang-lāi. 

倒佇阿爸的手裡，
Tó tī a-pah ê tshiú--lí, 

規身軀放輕鬆，
kui-sin-khu pàng khin-sang, 

好親像是睏佇阿母的腹肚底，
hó-tshin-tshiūnn sī khùn tī a-bú ê pak-tóo-té, 

嘛親像倒佇紅嬰仔的搖笱，
mā tshin-tshiūnn tó tī âng-enn-á ê iô-kô, 

遐爾有安全感。
hiah-nī ū an-tsuân-kám. 

有時陣，
Ū-sî-tsūn, 

恁會假影睏去，
lín ē ké-iánn khùn--khì, 

當做咧坐碌硞馬仝款，
tòng-tsò teh tsē lo̍k-kho̍k-bé kāng-khuán, 

搖咧搖咧。
iô --leh iô --leh. 

阿爸的正手輕輕仔抓恁的頭殼皮，
A-pah ê tsiànn-tshiú khin-khin-á jiàu lín ê thâu-khak-phuê, 

用拉圇仔燒的水沖雪文波。
iōng la-lun-á-sio ê tsuí tshiâng sap-bûn-pho. 

伊無佮意留指甲，
I bô kah-ì lâu tsíng-kah, 

會使講是用伊的指頭仔尾共恁掠龍仝款。
ē-sái kóng sī iōng i ê tsíng-thâu-á-bué kā lín lia̍h-lîng kāng-khuán. 

有時陣，
Ū-sî-tsūn, 

阿爸愛滾耍笑，
a-pah ài kún-sńg-tshiò, 

叫恁照鏡看起波的洗髮精有成法官戴的彼頂帽仔無？
kiò lín tsiò kiànn khuànn khí-pho ê sé-huat-tsing ū sîng huat-kuann tì ê hit tíng bō-á --bô？ 

恁細漢的代誌，
Lín sè-hàn ê tāi-tsì, 

已經過幾若冬矣，
í-king kuè kuí-nā tang --ah, 

猶是清清楚楚印佇咱的記持內底，
iáu sī tshing-tshing-tshó-tshó ìn tī lán ê kì-tî lāi-té, 

連我嘛誠懷念。
liân guá mā tsiânn huâi-liām. 

這馬恁已經是長大成人的青春少女矣，
Tsit-má lín í-king sī tiông-tāi-sîng-jîn ê tshing-tshun siàu-lí --ah, 

看恁#一#个#一#个離開阮的身軀邊，
khuànn lín #tsi̍t# ê #tsi̍t# ê lī-khui guán ê sin-khu-pinn, 

飛去外口追求恁的夢，
pue khì guā-kháu tui-kiû lín ê bāng, 

阮做人爸母的，
guán tsò lâng pē-bú --ê, 

歡喜是歡喜，
huann-hí sī huann-hí, 

毋過嘛是會煩惱。
m̄-koh mā sī ē huân-ló. 

有人講囡仔是爸母甜蜜的負擔，
Ū lâng kóng gín-á sī pē-bú tinn-bi̍t ê hū-tam, 

我認為恁嘛是陪伴阮大漢的導師，
guá jīn-uî lín mā sī puê-phuānn guán tuā-hàn ê tō-su, 

有時阮會當佇恁成長的過程當中，
ū-sî guán ē-tàng tī lín sîng-tióng ê kuè-tîng tang-tiong, 

學著真濟寶貴的道理；
o̍h-tio̍h tsin tsē pó-kuì ê tō-lí; 

有時嘛會照恁的表現，
ū-sî mā ē tsiàu lín ê piáu-hiān, 

體會著無仝個體的人生哲學。
thé-huē-tio̍h bô-kāng kò-thé ê jîn-sing tiat-ha̍k. 

真感謝恁三个姊妹仔相𤆬來和阿爸、阿母做伴，
Tsin kám-siā lín sann ê tsí-muē-á sio-tshuā lâi hām a-pah, a-bú tsò-phuānn, 

予阮享受著健全家庭的幸福，
hōo guán hiáng-siū-tio̍h kiān-tsuân ka-tîng ê hīng-hok, 

這種成就感佮體會，
tsit tsióng sîng-tsiū-kám kah thé-huē, 

是咱一家口仔共同營造出來的。
sī lán tsi̍t-ke-kháu-á kiōng-tông îng-tsō tshut--lâi --ê. 

我特別欲感謝恁攏有無仝的天份，
Guá ti̍k-pia̍t beh kám-siā lín lóng ū bô-kāng ê thian-hūn, 

佇成長的過程，
tī sîng-tióng ê kuè-tîng, 

充分展現恁的才華，
tshiong-hun tián-hiān lín ê tsâi-huâ, 

逐工製造無仝的趣味，
ta̍k kang tsè-tsō bô-kāng ê tshù-bī, 

予咱兜不時都有笑聲，
hōo lán tau put-sî to ū tshiò-siann,

嘛因為有恁的傳承，
mā in-uī ū lín ê thuân-sîng, 

阮的奮鬥才感覺特別有意義。
guán ê hùn-tàu tsiah kám-kak ti̍k-pia̍t ū ì-gī.

