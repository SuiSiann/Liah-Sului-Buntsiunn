500 嘉南大圳之父

嘉南大圳之父──八田與一
Ka-lâm Tuā-tsùn tsi hū── Pat-tiân Ú-it




八田與一是日本石川縣人，
Pat-tiân Ú-it sī Ji̍t-pún Si̍k-tshuan-kuān lâng, 

伊是臺灣烏山頭水庫、嘉南大圳的設計佮建造者。
i sī Tâi-uân Oo-suann-thâu tsuí-khòo, Ka-lâm Tuā-tsùn ê siat-kè kah kiàn-tsō-tsiá. 

1910年，
1910 nî, 

伊對日本東京帝大土木科畢業，
i uì Ji̍t-pún Tang-kiann Tè-tuā thóo-bo̍k-kho pit-gia̍p, 

奉派來臺灣服務了後，
hōng phài lâi Tâi-uân ho̍k-bū liáu-āu, 

就一直攏蹛臺灣，
tō it-ti̍t  lóng tuà Tâi-uân, 

佇土木工程界服務。
tī thóo-bo̍k kang-tîng-kài ho̍k-bū. 

伊捌參與臺北地下水道、起造高雄港、臺南水道計畫、日月潭水力發電、桃園大圳、大甲溪電源開發計畫遮的重要土木工程。
I bat tsham-ú Tâi-pak tē-hā-tsuí-tō, khí-tsō Ko-hiông-káng, Tâi-lâm tsuí-tō kè-uē, Ji̍t-gua̍t-thâm tsuí-li̍k huat-tiān, Thô-hn̂g Tuā-tsùn, Tāi-kah-khe tiān-guân khai-huat kè-uē tsia-ê tiōng-iàu thóo-bo̍k kang-tîng. 

1917年，
1917 nî, 

伊轉去日本，
i tńg-khì Ji̍t-pún, 

佮in故鄉當時才16歲、拄對高女出業的米村外代樹結婚，
kah in kòo-hiong tong-sî tsiah 16 huè, tú uì Ko-lú tshut-gia̍p ê Bí-tshun Guē-tāi-sū kiat-hun, 

這陣八田已經31歲。
tsit tsūn Pat-tiân í-king 31 huè. 

結婚以後in隨閣同齊來臺灣蹛。
Kiat-hun í-āu in suî koh tâng-tsê lâi Tâi-uân tuà.




1918年，
1918 nî, 

八田針對嘉南地區水利灌溉進行實地研究調查，
Pat-tiân tsiam-tuì Ka-lâm tē-khu tsuí-lī kuàn-khài tsìn-hîng si̍t-tē gián-kiù tiâu-tsa, 

向臺灣總督府提出嘉南大圳建設計畫書。
hiòng Tâi-uân tsóng-tok-hú thê-tshut Ka-lâm Tuā-tsùn kiàn-siat kè-uē-su. 

1920年9月伊奉命負責建造嘉南大圳的核心工程──烏山頭水庫。
1920 nî 9 gue̍h i hōng bīng hū-tsik kiàn-tsō Ka-lâm Tuā-tsùn ê hi̍k-sim kang-tîng── Oo-suann-thâu tsuí-khòo. 

1930年4月初，
1930 nî 4 gue̍h tshe, 

這个當時全臺灣第一、日本第一、亞洲第一、
tsit ê tong-sî tsuân Tâi-uân tē-it, Ji̍t-pún tē-it, A-tsiu tē-it,

世界第三大的大水庫──嘉南大圳正式完工。
sè-kài tē-sann tuā ê tuā tsuí-khòo── Ka-lâm Tuā-tsùn tsìng-sik uân-kang.




烏山頭水庫滿水的面積是13平方公里，
Oo-suann-thâu tsuí-khòo muá tsuí ê bīn-tsik sī 13 pîng-hong kong-lí, 

蓄水量有一億五千萬噸。
thiok-tsuí-liōng ū tsi̍t-ik gōo-tshing-bān tùn. 

灌溉水路總長1萬6千公里，
Kuàn-khài tsuí-lōo tsóng tn̂g 1 bān 6 tshing kong-lí, 

灌溉嘉南平原15萬公頃的田園，
kuàn-khài Ka-lâm pîng-guân 15 bān kong-khíng ê tshân-hn̂g, 

規个工程完成以後，
kui-ê kang-tîng uân-sîng í-āu, 

嘉南平原逐年粟仔、甘蔗、番薯的產量增加到8萬3千噸，
Ka-lâm pîng-guân ta̍k nî tshik-á, kam-tsià, han-tsî ê sán-liōng tsing-ka kàu 8 bān 3 tshing tùn, 

攏總有六十外萬農民受益。
lóng-tsóng ū la̍k-tsa̍p guā bān lông-bîn siū-ik.




1942年，
1942 nî, 

八田奉日本政府派令欲去菲律賓工作，
Pat-tiân hōng Ji̍t-pún tsìng-hú phài līng beh khì Hui-lu̍t-pin kang-tsok, 

所坐的船「大洋丸」號去予美軍的潛水艇拍沉，
sóo tsē ê tsûn “Tāi-iûnn-uân” hō khì hōo bí-kun ê tsiâm-tsuí-thíng phah tîm, 

八田嘛往生去，
Pat-tiân mā óng-sing --khì, 

干焦留下烏山頭水庫見證這段歷史。
kan-na lâu-hā Oo-suann-thâu tsuí-khòo kiàn-tsìng tsit tuānn li̍k-sú.

