679 放學了後

Uah，
Uah, 

上尾一節課總算下課矣，
siōng-bué tsi̍t tseh khò tsóng sǹg hā-khò --ah, 

欲紮轉去的物件趕緊收收咧。
beh tsah --tńg-khì ê mi̍h-kiānn kuánn-kín siu-siu--leh. 

作業簿仔、
Tsok-gia̍p-phōo-á, 

聯絡簿仔，
liân-lo̍k-phōo-á, 

一定愛會記得紮，
it-tīng ài ē-kì-tit tsah, 

轉到厝才袂予人罵甲臭頭。
tńg kàu tshù tsiah bē hōo lâng mē kah tshàu-thâu. 

便當盒仔嘛愛提轉來去洗，
Piān-tong-a̍p-á mā ài the̍h tńg--lâi-khì sé, 

抑若無，
iah-nā-bô, 

明仔載就愛洗臭酸的便當盒仔，
bîn-á-tsài tō ài sé tshàu-sng ê piān-tong-a̍p-á, 

嘛會予老師罵。
mā ē hōo lāu-su mē.

阮兜離學校無偌遠，
Guán tau lī ha̍k-hāu bô guā hn̄g, 

用行的十分鐘就到矣，
iōng kiânn --ê tsa̍p hun-tsing tō kàu --ah, 

毋過，
m̄-koh, 

我毋免行遐緊，
guá m̄-bián kiânn hiah kín, 

沓沓仔行就會用得，
ta̍uh-ta̍uh-á kiânn tō ē-īng-tit, 

因為，
in-uī, 

今仔日早起欲出門的時陣，
kin-á-ji̍t tsá-khí beh tshut-mn̂g ê sî-tsūn, 

阮阿母有共我交代，
guán a-bú ū kā guá kau-tài, 

放學愛較緊轉來鬥抾葉仔。
pàng-o̍h ài khah kín tńg--lâi tàu khioh hio̍h-á. 

我才無想欲遐早就行到厝咧。
Guá tsiah bô siūnn-beh hiah tsá tō kiânn kàu tshù --leh. 

著啦，
Tio̍h --lah,  

先踅入來去店仔買一寡四秀仔才閣講，
sing se̍h ji̍p--lâi khì tiàm-á bé tsi̍t-kuá sì-siù-á tsiah-koh kóng, 

抑若無，
iah-nā-bô, 

等咧，
tán --leh, 

我一定會枵甲咇咇掣。
guá it-tīng ē iau kah phi̍h-phi̍h-tshuah.

「阿母仔，
“A-bú--á, 

我轉來矣。
guá tńg--lâi --ah. 

#I’m home!#」猶未踏入戶橂我就大聲叫阮阿母。
#I’m home!#” iáu-buē ta̍h-ji̍p  hōo-tīng guá tō tuā-siann kiò guán a-bú. 

我定定落一寡英語予阿母聽。
Guá tiānn-tiānn làu tsi̍t-kuá Ing-gí hōo a-bú thiann. 

阿母雖然有時陣敢若虎豹母咧，
A-bú sui-jiân ū-sî-tsūn kánn-ná hóo-pà-bú --leh, 

猶毋過，
iáu-m̄-koh, 

我嘛是真愛伊。
guá mā sī tsin ài --i.  

莫怪阿姊笑我有淡薄仔#『戀母情結』#，
Bo̍k-kuài a-tsé tshiò guá ū tām-po̍h-á #『戀母情結』#, 

毋過阿母嘛講：
m̄-koh a-bú mā kóng: 

「恁姊仔細漢的時嘛是一工到暗共阿母綴牢牢，
“Lín tsí--á sè-hàn ê sî mā sī tsi̍t-kang-kàu-àm kā a-bú tuè-tiâu-tiâu, 

真正是龜笑鱉無尾，
tsin-tsiànn sī ku tshiò pih bô bué, 

鱉笑龜頭短短。
pih tshiò ku thâu té-té. 

哈哈！」
Ha ha!”

「冊包囥咧就緊來抾葉仔唅！」
“ Tsheh-pau khǹg --leh tō kín lâi khioh hio̍h-á --hannh!” 

阮阿母又閣咧催矣。
guán a-bú iū-koh teh tshui --ah. 

「好啦！
“Hó --lah! 

好啦！
Hó --lah! 

連鞭就來啦！」
Liâm-mi tō lâi --lah!” 

阮兜是種田的，
Guán tau sī tsìng-tshân--ê, 

阿爸講佈田無利純，
a-pah kóng pòo-tshân bô lī-sûn, 

只好改種荖葉仔。
tsí-hó kái tsìng láu-hio̍h-á, 

種荖葉仔是足厚工的。
tsìng láu-hio̍h-á sī tsiok kāu-kang --ê. 

大人去種葉仔，
Tuā-lâng khì tsìng hio̍h-á, 

挽葉仔；
bán hio̍h-á; 

阮囡仔人若有閒，
guán gín-á-lâng nā ū-îng, 

著愛鬥疊葉仔。
tio̍h-ài tàu thia̍p hio̍h-á. 

抾葉仔就是共對園裡挽轉來的葉仔，
Khioh hio̍h-á tō sī kā uì hn̂g--lí bán --tńg-lâi ê hio̍h-á, 

倒佇大水桶內底用水洗洗咧，
tò tī tuā tsuí-tháng lāi-té īng tsuí sé-sé--leh, 

才閣一葉一葉抾做伙，
tsiah-koh tsi̍t hio̍h tsi̍t hio̍h khioh tsò-hué, 

疊予好勢。
thia̍p hōo hó-sè.  

上煞尾才一沿一沿囥佇籠仔底裝予好勢，
Siōng suah-bué tsiah tsi̍t iân tsi̍t iân khǹg tī láng-á-té tsng hōo hó-sè, 

才交予販仔賣出去。
tsiah kau hōo huàn-á bē --tshut-khì.

抾葉仔真簡單，
Khioh hio̍h-á tsin kán-tan, 

毋過規工攏做仝款的動作，
m̄-koh kui kang lóng tsò kāng-khuán ê tōng-tsok, 

實在有夠無聊的，
si̍t-tsāi ū-kàu bô-liâu --ê, 

而且，
jî-tshiánn, 

工錢嘛足少的。
kang-tsînn mā tsiok tsió --ê. 

放學了後若做兩點鐘，
Pàng-o̍h liáu-āu nā tsò nn̄g tiám-tsing, 

上濟才會當趁八、九十箍爾。
siōng tsē tsiah ē-tàng thàn peh, káu-tsa̍p khoo niā. 

熱人，
Jua̍h--lâng,

天較慢暗，
thinn khah bān àm, 

啊若寒天時仔，
ah nā kuânn-thinn-sî-á, 

著愛做甲暗眠摸才會當歇睏。
tio̍h-ài tsò kah àm-bîn-bong tsiah ē-tàng hioh-khùn. 

別人兜的囡仔放學了後，
Pa̍t-lâng tau ê gín-á pàng-o̍h liáu-āu, 

若毋是看電視就是拍電動、耍電腦，
nā m̄ sī khuànn tiān-sī tō sī phah tiān-tōng, sńg tiān-náu, 

我實在足欣羨in的。
guá si̍t-tsāi tsiok him-siān in --ê. 

毋過，
M̄-koh, 

阿母定定講：
a-bú tiānn-tiānn kóng: 

「艱苦頭，
“Kan-khóo thâu, 

快活尾。
khuìnn-ua̍h bué. 

細漢食過苦的人，
Sè-hàn tsia̍h-kuè khóo ê lâng, 

大漢較有出脫的機會。」
tuā-hàn khah ū tshut-thuat ê ki-huē.” 

看阿爸阿母逐工攏無暝無日咧趁錢飼阮一家口仔，
Khuànn a-pah a-bú ta̍k kang lóng bô-mê-bô-ji̍t teh thàn-tsînn tshī guán tsi̍t-ke-kháu-á, 

實在是誠辛苦，
si̍t-tsāi sī tsiânn sin-khóo, 

咱做序細的會當鬥做一寡工課嘛是應該的。
lán tsò sī-sè --ê ē-tàng tàu tsò tsi̍t-kuá khang-khuè mā sī ing-kai --ê. 

錢少無要緊，
Tsînn tsió bô iàu-kín, 

阮兜一家，
guán tau tsi̍t ke, 

會當平安幸福，
ē-tàng pîng-an hīng-hok, 

我就足滿足矣！
guá tō tsiok buán-tsiok --ah!

