598 《桃園縣國民小學閩南語讀本（1）》

1. 我真古錐
1. Guá tsin kóo-tsui

頭大大，面圓圓，
Thâu tuā-tuā, bīn înn-înn, 

阿爸講我上古錐。
a-pah kóng guá siōng kóo-tsui.

好笑神，得人疼，
Hó-tshiò-sîn, tit-lâng-thiànn,

阿媽共我惜命命。
a-má kā guá sioh-miā-miā.

2. 快樂囡仔兄
2. Khuài-lo̍k gín-á-hiann

囡仔兄囡仔弟，
Gín-á-hiann gín-á-tī, 

透早起床笑咪咪，
thàu-tsá khí-tshn̂g tshiò-bî-bî, 

招呼你招呼伊，
tsio-hoo lí tsio-hoo i, 

快快樂樂過日子。
khuài-khuài-lo̍k-lo̍k kuè ji̍t-tsí. 

3. 阿公阿媽
3. A-kong a-má

阿公阿媽蹛庄跤，
A-kong a-má tuà tsng-kha, 

佈田種菜飼雞鴨，
pòo-tshân tsìng tshài tshī ke ah,

栽培阿姑佮阿爸，
tsai-puê a-koo kah a-pah,

囝孫有孝真好命。
kiánn-sun iú-hàu tsin hó-miā. 

4. 阮兜佇都市
4. Guán tau tī too-tshī

阮兜佇都市，
Guán tau tī too-tshī, 

樓仔厝滿滿是，
lâu-á-tshù muá-muá-sī, 

出門坐車真便利，
tshut-mn̂g tsē tshia tsin piān-lī, 

生活四序閣趣味。
sing-ua̍h sù-sī koh tshù-bī.

5. 快樂的一工
5. Khuài-lo̍k ê tsi̍t kang

天光矣，
Thinn-kng --ah, 

揹冊包去學校。
phāinn tsheh-pau khì ha̍k-hāu. 

老師教阮讀冊，
lāu-su kà guán tha̍k-tsheh, 

運動唱歌佮寫字，
ūn-tōng tshiùnn-kua kah siá-jī,

學校生活真趣味。
ha̍k-hāu sing-ua̍h tsin tshù-bī. 

6. 阮這班
6. Guán tsit pan

我是一年的小學生，
Guá sī it nî ê sió-ha̍k-sing, 

為學智識入校門，
uī o̍h tì-sik ji̍p hāu-mn̂g, 

阮這班有查埔查某，
guán tsit pan ū tsa-poo tsa-bóo,

逐家攏是好朋友。
ta̍k-ke lóng sī hó-pîng-iú.

附錄1：阿財
Hù-lio̍k 1: A-tsâi

阿財阿財天頂跋落來，
A-tsâi A-tsâi thinn-tíng pua̍h --lo̍h-lâi, 

跋一下真利害，真利害。
Pua̍h tsi̍t-ē tsin lī-hāi, tsin lī-hāi. 

有目睭，無目眉，
Ū ba̍k-tsiu, bô ba̍k-bâi, 

有喙鬚，無下頦。
Ū tshuì-tshiu, bô ē-hâi.

有腹肚，無肚臍，
Ū pak-tóo, bô tōo-tsâi, 

你講奇怪無奇怪。
lí kóng kî-kuài bô kî-kuài.

真奇怪，真奇怪。
Tsin kî-kuài, tsin kî-kuài.

附錄2：大頭仔
Hù-lio̍k 2: Tuā-thâu-á

大頭仔大頭仔一粒珠，
Tuā-thâu-á tuā-thâu-á tsi̍t lia̍p tsu, 

相拍毋認輸，
sio-phah m̄ jīn-su, 

攑竹篙托金龜，
gia̍h tik-ko thuh kim-ku,

金龜金龜pu pu pu
kim-ku kim-ku pu pu pu

附錄3：天公伯仔
Hù-lio̍k 3: Thinn-kong-peh-á

天公伯仔緊好天
Thinn-kong-peh-á kín hó-thinn

大人欲趁錢
Tuā-lâng beh thàn-tsînn 

囡仔愛過年
Gín-á ài kuè-nî

