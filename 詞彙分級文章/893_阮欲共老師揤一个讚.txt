893 阮欲共老師揤一个讚

咱#臺灣#北部有一个美麗的所在，
Lán #Tâi-uân# pak-pōo ū tsi̍t ê bí-lē ê sóo-tsāi, 

號做#淡水#；
hō-tsò #Tām-tsuí#, 

佇美麗的#淡水#有一間上媠的學校，
tī bí-lē ê #Tām-tsuí# ū tsi̍t king siōng suí ê ha̍k-hāu, 

叫做#水源#國小；
kiò-tsò #Tsuí-guân# kok-sió, 

佇上媠的#水源#國小裡，
tī siōng suí ê #Tsuí-guân# kok-sió--lí, 

有世界上讚的老師，
ū sè-kài siōng tsán ê lāu-su, 

就是阮的導師#杜#老師啦！
tō sī guán ê tō-su #Tōo# lāu-su --lah! 

阮欲共老師揤一个讚，
Guán beh kā lāu-su tshi̍h tsi̍t ê tsán, 

因為伊講：「人親、塗親、
in-uī i kóng: “Lâng tshin, thôo tshin, 

家己的故鄉上蓋親。」
ka-kī ê kòo-hiong siōng-kài tshin.” 

所以，
Sóo-í, 

學校附近攏有阮做伙行踏的跤跡。
ha̍k-hāu hù-kīn lóng ū guán tsò-hué kiânn-ta̍h ê kha-jiah. 

上自然課的時，
Siōng tsū-jiân khò ê sî, 

老師𤆬阮去學校後壁的溪仔
lāu-su tshuā guán khì ha̍k-hāu āu-piah ê khe-á 

觀察毛蟹、魚仔佮蝦仔，
kuan-tshat môo-hē, hî-á kah hê-á, 

閣教阮做紀錄。
koh kà guán tsò kì-lo̍k. 

毋但按呢，
M̄-nā án-ne, 

伊閣𤆬阮撆褲跤蹽溪仔行去到水頭。
i koh tshuā guán pih-khòo-kha liâu khe-á kiânn khì kàu tsuí-thâu. 

阮才知影遮的水是對
Guán tsiah tsai-iánn tsia ê tsuí sī tuì 

#大屯山跤#的石頭縫濆出來的，
#Tuā-tūn-suann-kha# ê tsio̍h-thâu-phāng bùn --tshut-lâi --ê, 

莫怪#日本人#佇#1899#年，
bo̍k-kuài #Ji̍t-pún-lâng# tī #1899# nî, 

就相著遮的好地理，
tō siòng-tio̍h tsia ê hó tē-lí, 

佇遮起造「#滬尾#自來水廠」，
tī tsia khí-tsō “#Hōo-bué# tsū-lâi-tsuí-tshiúnn” , 

是#臺灣#第一座淨水場喔！
sī #Tâi-uân# tē-it tsō tsīng-tsuí-tiûnn --ooh! 

阮欲共老師揤一个讚，
Guán beh kā lāu-su tshi̍h tsi̍t ê tsán, 

因為伊發明一種無人有的旅行。
in-uī i huat-bîng tsi̍t tsióng bô lâng ū ê lí-hîng. 

逐禮拜阮全班攏愛
Ta̍k lé-pài guán tsuân pan lóng ài 

陪一个同學怙步輦的轉去，
puê tsi̍t ê tông-ha̍k kōo pōo-lián --ê tńg--khì, 

閣順紲去in兜耍。
koh sūn-suà khì in tau sńg. 

以早便若放學，
Í-tsá piān-nā pàng-o̍h, 

我攏孤一个人行仝款的路，
guá lóng koo tsi̍t ê lâng kiânn kāng-khuán ê lōo, 

實在真無聊。
si̍t-tsāi tsin bô-liâu. 

這馬我心內充滿期待，
Tsit-má guá sim-lāi tshiong-buán kî-thāi, 

期待逐禮拜三，
kî-thāi ta̍k lé-pài sann, 

會當去無仝的所在。
ē-tàng khì bô-kāng ê sóo-tsāi. 

這款旅行，
Tsit khuán lí-hîng, 

毋但奇妙閣趣味。
m̄-nā kî-miāu koh tshù-bī. 

尤其是陪#阿翔#轉去彼擺，
Iû-kî sī puê #A-siông# tńg--khì hit pái, 

阮家己提樹葉仔飼花鹿，
guán ka-kī the̍h tshiū-hio̍h-á tshī hue-lo̍k, 

閣相爭佮鹿仔握手。
koh sio-tsenn kah lo̍k-á ak-tshiú. 

鹿仔真歡喜，
Lo̍k-á tsin huann-hí, 

敢若真歡迎阮這班喔！
kánn-ná tsin huan-gîng guán tsit pan --ooh!

阮欲共老師揤一个讚，
Guán beh kā lāu-su tshi̍h tsi̍t ê tsán, 

因為伊𤆬阮完成一个夢想──
in-uī i tshuā guán uân-sîng tsi̍t ê bāng-sióng ──

去#金門#畢業旅行。
khì #Kim-mn̂g# pit-gia̍p lí-hîng. 

是按怎阮會想欲去生疏的#金門#咧？
Sī-án-tsuánn guán ē siūnn-beh khì tshenn-soo ê #Kim-mn̂g# --leh? 

彼是因為升#六年仔#的時，
He sī in-uī sing #la̍k-nî-á# ê sî, 

有一个對#金門#轉來的查某同學。
ū tsi̍t ê tuì #Kim-mn̂g# tsuán--lâi ê tsa-bóo tông-ha̍k. 

寢頭仔，
Tshím-thâu-á, 

人攏笑阮：「睏罔睏，莫眠夢。」
lâng lóng tshiò guán: “Khùn bóng khùn, mài bîn-bāng.” 

毋過老師共阮講：「有夢上媠，
M̄-koh lāu-su kā guán kóng: “Ū bāng siōng suí, 

希望相隨。」
hi-bāng siong-suî.” 

伊替阮做#臺語#歌，
i thè guán tsò #Tâi-gí# kua,

鼓勵愛唱歌的阮，
kóo-lē ài tshiùnn-kua ê guán,

家己唱歌出#CD#，
ka-kī tshiùnn-kua tshut #CD#, 

閣去#淡水#碼頭走唱。
koh khì #Tām-tsuí# bé-thâu tsáu-tshiùnn.

會記得頭擺表演，
Ē-Kì-tit thâu-pái piáu-ián, 

一下看著挨挨陣陣的人，
tsi̍t-ē khuànn-tio̍h e-e-tīn-tīn ê lâng, 

阮緊張甲心肝噗噗惝。
guán kín-tiunn kah sim-kuann pho̍k-pho̍k-tshíng. 

毋過，
M̄-koh, 

當當阮唱出
tng-tong guán tshiùnn-tshut 

「阮兜蹛佇#大屯山邊#的#水源橋跤#，
“Guán tau tuà tī #Tuā-tūn-suann-pinn# ê #Tsuí-guân-kiô-kha#, 

......一兩三四，
......Tsi̍t nn̄g sann sì, 

歡歡喜喜讀冊去，
huann-huann-hí-hí tha̍k-tsheh khì, 

......」
......” 

一條閣一條阮這班的歌，
Tsi̍t tiâu koh tsi̍t tiâu guán tsit pan ê kua, 

心內就充滿勇氣佮期待。
sim-lāi tō tshiong-buán ióng-khì kah kî-thāi. 

期待美夢成真，
Kî-thāi bí-bāng sîng tsin, 

嘛感謝真心付出的老師。
mā kám-siā tsin-sim hù-tshut ê lāu-su. 

坐佇飛行機頂，
Tsē tī hue-lîng-ki-tíng, 

看著闊莽莽的#臺灣#海峽，
khuànn-tio̍h khuah-bóng-bóng ê #Tâi-uân# hái-kiap, 

阮佇心肝底大聲喝：「#金門#，
guán tī sim-kuann-té tuā-siann huah: “#Kim-mn̂g#, 

阮來矣！」
guán lâi --ah!” 

#杜#老師，
#Tōo# lāu-su, 

多謝你！
to-siā --lí! 

你是阮性命旅途中的貴人，
Lí sī guán sènn-miā lí-tôo tiong ê kuì-jîn, 

用心予阮有無仝款的學習經驗，
iōng-sim hōo guán ū bô kāng-khuán ê ha̍k-si̍p king-giām, 

阮一世人攏欲共你揤一个讚啦！
guán tsi̍t-sì-lâng lóng beh kā lí tshi̍h tsi̍t ê tsán --lah!

