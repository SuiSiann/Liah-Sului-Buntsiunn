894 爸仔囝的對話

阮阿爸是一个好性地閣樂暢的人，
Guán a-pah sī tsi̍t ê hó-sìng-tē koh lo̍k-thiòng ê lâng, 

小可仔歡喜代就掛佇喙邊講幾若擺。
sió-khuá-á huann-hí tāi tō kuà tī tshuì-pinn kóng kuí-nā pái. 

伊三不五時椅頭仔tshāi咧，
I sam-put-gōo-sî í-thâu-á tshāi --leh, 

就佇門口埕佮人話袂煞，
tō tī mn̂g-kháu-tiânn kah lâng uē bē suah, 

磕袂著就咧替人做公親，
kha̍p-bē-tio̍h tō teh thè lâng tsò kong-tshin, 

厝邊頭尾攏笑講伊是阮這箍圍仔的總管。
tshù-pinn-thâu-bué lóng tshiò kóng i sī guán tsit-khoo-uî-á ê tsóng-kuán. 

阿母破病了後，
A-bú phuà-pīnn liáu-āu, 

阿爸為著欲顧伊心愛的牽手，
a-pah uī-tio̍h beh kòo i sim-ài ê khan-tshiú, 

就足少踏出阮兜的戶橂，
tō tsiok tsió ta̍h tshut guán tau ê hōo-tīng, 

嘛較少咧和外人交插矣。
mā khah tsió teh hām guā-lâng kau-tshap --ah. 

這種烏天暗地的日子過欲規#十#冬，
Tsit tsióng oo-thinn-àm-tē ê ji̍t-tsí kuè beh kui #tsa̍p# tang, 

阿爸樂暢的個性嘛去予阿母的病磨甲強欲烏有去矣。
a-pah lo̍k-thiòng ê kò-sìng mā khì hōo a-bú ê pēnn buâ kah kiōng-beh oo-iú--khì--ah. 

毋知影對底當時開始，
M̄ tsai-iánn tuì tī-tang-sî khai-sí, 

我就真罕得咧參阿爸開講，
guá tō tsin hán-tit teh tsham a-pah khai-káng, 

較講嘛是：「你有揣時間歇睏無？」
khah-kóng mā sī: “Lí ū tshuē sî-kan hioh-khùn --bô? ” 

「阿母敢有較好？」
“A-bú kám ū khah hó? ” 

自從阿母予佛祖𤆬轉去了後，
Tsū-tsiông a-bú hōo pu̍t-tsóo tshuā tńg--khì liáu-āu, 

阮阿爸生活變甲足無聊，
guán a-pah sing-ua̍h piàn kah tsiok bô-liâu, 

逐日除了看電視，
ta̍k ji̍t tû-liáu khuànn tiān-sī, 

就無別項代誌通做矣！
tō bô pa̍t-hāng tāi-tsì thang tsò --ah! 

雖然，
Sui-jiân, 

我嘛是逐工敲電話和伊講一寡五四三的，
guá mā sī ta̍k kang khà tiān-uē hâm i kóng--tsi̍t-kuá gōo-sì-sann --ê, 

毋過，
m̄-koh, 

攏揣無共同的話題，
lóng tshuē bô kiōng-tông ê uē-tê, 

佇電話中定定礙虐礙虐，
tī tiān-uē tiong tiānn-tiānn ngāi-gio̍h ngāi-gio̍h, 

講無幾句就共電話切斷去。
kóng bô kuí kù tō kā tiān-uē tshiat-tn̄g--khì.

舊年，
Kū-nî, 

我開始做#閩南語#老師，
guá khai-sí tsò #bân-lâm-gí# lāu-su, 

我發現阮爸仔囝的話題變甲加誠濟。
guá huat-hiān guán pē-á-kiánn ê uē-tê piàn kah ke tsiânn tsē. 

有一擺，
Ū tsi̍t pái, 

我問阿爸：
guá mn̄g a-pah: 

「你敢知影橐袋仔袋磅子的磅子是啥物意思？」
“Lí kám tsai-iánn lak-tē-á tē pōng-tsí ê pōng-tsí sī siánn-mih ì-sù? ” 

老爸佇電話彼頭敢若曲盤跳針咧，
Lāu-pē tī tiān-uē hit-thâu kánn-ná khik-puânn thiàu-tsiam --leh, 

一直踅踅唸講：「啊都無半仙的意思！
it-ti̍t se̍h-se̍h-liām kóng: “Ah to bô puànn sián ê ì-sù! 

啊都攏無錢！」
Ah to lóng bô tsînn!” 

我應講：「是『#砝碼#』！」
Guá ìn kóng: “ Sī 『#砝碼#』! ” 

老爸講伊這个老歲仔強欲予少年人考倒矣！
Lāu-pē kóng i tsit ê lāu-huè-á kiōng-beh hōo siàu-liân-lâng khó-tó --ah! 

為著無欲認輸，
Uī-tio̍h bô beh jīn-su, 

見擺若聽著電話咧霆，
kiàn-pái nā thiann-tio̍h tiān-uē teh tân, 

伊攏會隨來接，
i lóng ē suî lâi tsiap, 

接受我的考驗。
tsiap-siū guá ê khó-giām. 

阮兩个就按呢伊教我#閩南語#，
Guán nn̄g ê tsiū-án-ne i kà guá #bân-lâm-gí#, 

我教伊#華語#。
guá kà i #huâ-gí#. 

閣有一擺，
Koh ū tsi̍t pái, 

我講：「阿爸，
guá kóng: “A-pah, 

共你講喔！
kā lí kóng--ooh! 

『#麻雀#』的#臺語#叫做粟鳥仔。」
『#麻雀#』ê #tâi-gí# kiò-tsò tshik-tsiáu-á." 

阿爸隨應講：「哪會是？
A-pah suî ìn kóng: “Ná ē sī? 

明明就號做厝角鳥仔啊！」
Bîng-bîng tō hō-tsò tshù-kak-tsiáu-á --ah!” 

為著這件代誌，
Uī-tio̍h tsit kiānn tāi-tsì, 

我閣去揣資料，
guá koh khì tshuē tsu-liāu, 

才知影原來這是地方性的講法。
tsiah tsai-iánn guân-lâi tse sī tē-hong-sìng ê kóng-huat. 

俗語講：「老的毋講古，
Sio̍k-gí kóng: “Lāu--ê m̄ kóng-kóo, 

少年的就毋捌寶。」
siàu-liân--ê tō m̄ bat pó.” 

現此時，
Hiān-tshú-sî, 

我若拄著無啥會曉唸的詞抑是毋捌的俗語，
guá nā tú-tio̍h bô siánn ē-hiáu liām ê sû ia̍h-sī m̄ bat ê sio̍k-gí, 

電話就攑起來，
tiān-uē tō gia̍h --khí-lâi, 

敲轉去#臺南#問阮彼个博士博的阿爸，
khà tńg-khì #Tâi-lâm# mn̄g guán hit ê phok-sū-phok ê a-pah, 

伊嘛真歡喜講古予我聽。
i mā tsin huann-hí kóng-kóo hōo guá thiann. 

我發現揣老爸練武功，
Guá huat-hiān tshuē lāu-pē liān bú-kong, 

毋但會當增加功力，
m̄-nā ē-tàng tsing-ka kong-li̍k, 

閣加足濟爸仔囝之間的話題，
koh ke tsiok tsē pē-á-kiánn tsi-kan ê uē-tê, 

真正是「一兼二顧，
tsin-tsiànn sī “ it kiam jī kòo, 

摸蜊仔兼洗褲」！
bong lâ-á kiam sé khòo”!

