575 真平第一冊

第一課 來去讀冊
Tē-it khò Lâi-khì tha̍k-tsheh

阿爸阿母再會，
A-pah a-bú tsài-huē, 

我欲來去讀冊，
guá beh lâi-khì tha̍k-tsheh,

老師教我愛好禮，
lāu-su kà guá ài hó-lé,

「你好、多謝、真歹勢。」
“lí hó, to-siā, tsin pháinn-sè.”

第二課 鉛筆盒仔
Tē-jī khò Iân-pit a̍p-á

鉛筆盒仔貯啥物？
Iân-pit a̍p-á té siánn-mih?

拊仔鉛筆佮蠟筆，
Hú-á iân-pit kah la̍h-pit,

鉛筆蠟筆幾若枝， 
iân-pit la̍h-pit kuí-nā ki, 

會當畫圖佮寫字。
ē-tàng uē-tôo kah siá-jī.

第三課 心肝仔囝
Tē-sann khò Sim-kuann-á-kiánn

阮是爸母的心肝仔囝，
Guán sī pē-bú ê sim-kuann-á-kiánn,  

感謝in用心共阮晟，
kám-siā in iōng-sim kā guán tshiânn,

予阮愈來愈勇健，
hōo guán jú lâi jú ióng-kiānn,

in的苦心阮知影
in ê khóo-sim guán tsai-iánn

第四課 鳥仔
Tē-sì khò Tsiáu-á

鳥仔咧叫，啾！啾！啾！
Tsiáu-á teh kiò, Tshiùnn! Tshiùnn! Tshiùnn!

樹仔頂有鳥仔岫。
Tshiū-á-tíng ū tsiáu-á-siū.

鳥仔咧飛，咻！咻！咻！ 
Tsiáu-á teh pue, hiu! Hiu! Hiu!

飛佇空中真自由。
Pue tī khong-tiong tsin tsū-iû.

第五課 數字歌
Tē-gōo khò Sòo-jī kua

一隻狗仔食兩碗飯，
Tsi̍t tsiah káu-á tsia̍h nn̄g uánn pn̄g, 

三隻雞仔生四粒卵，
sann tsiah ke-á senn sì lia̍p nn̄g, 

五隻貓仔足愛耍，
gōo tsiah niau-á tsiok ài-sńg,

對半暝耍到天光。
tuì puànn-mê sńg kàu thinn-kng.

