1 風颱天

「九月颱，無人知」，
“Káu-gue̍h-thai, bô lâng tsai”,

若講著風颱，
nā kóng-tio̍h hong-thai,

就予我想起細漢的代誌。
tō hōo guá siūnn-khí sè-hàn ê tāi-tsì.

彼年可能是讀小學二、三年的時陣，
Hit nî khó-lîng sī tha̍k sió-ha̍k jī, sann nî ê sî-tsūn,

電視報講有大風颱欲來，
tiān-sī pò kóng ū tuā hong-thai beh lâi,

阿爸佮阿母攏足緊張的，
a-pah kah a-bú lóng tsiok kín-tiunn ê,

因為阮兜一爿是破草厝、一爿是瓦厝，
in-uī guán tau tsi̍t pîng sī phuà tsháu-tshù, tsi̍t pîng sī hiā-tshù,

早就離離落落矣。
tsá tō li-li-lak-lak --ah.

兩爿厝頂本來就𠢕漏雨，
Nn̄g-pîng tshù-tíng pún-lâi tō gâu lāu hōo,

這馬閣有風颱來鬥鬧熱，
tsit-má koh ū hong-thai lâi tàu-lāu-jia̍t,

當然是掣咧等。
tong-jiân sī tshuah leh tán.




會記得彼工的欲暗仔，
Ē-kì-tit hit kang ê beh-àm-á,

阿母煮甲誠腥臊，
a-bú tsú kah tsiânn tshenn-tshau,

才拄喝食飯爾，
tsiah tú huah tsia̍h-pn̄g niā, 

阿爸就講：｢袂赴矣！｣
a-pah tō kóng: “Bē-hù --ah!” 

叫逐家緊攢攢咧，
kiò ta̍k-ke kín tshuân-tshuân--leh, 

講欲去覕風颱。
kóng beh khì bih hong-thai. 

阿母偝彼陣猶是幼嬰仔的外甥仔，
A-bú āinn hit-tsūn iáu sī iù-enn-á ê guē-sing-á, 

我佮大姊、二姊、四姊，
guá kah tuā-tsí, jī-tsí, sì-tsí, 

一人幔一領雨幔，
tsi̍t lâng mua tsi̍t niá hōo-mua, 

就緊出門走去三叔遐覕，
tō kín tshut-mn̂g tsáu khì sann-tsik hia bih, 

留阿爸佮三兄顧厝。
lâu a-pah kah sann-hiann kòo-tshù. 

風雨真正愈來愈大，
Hong-hōo tsin-tsiànn jú lâi jú tuā, 

行到橋頂的時，
kiânn kàu kiô-tíng ê sî, 

阿母叫阮用爬的，
a-bú kiò guán iōng pê ê, 

才袂予風搧落去溪仔底。
tsiah bē hōo hong siàn lo̍h-khì khe-á-té. 

行誠久才到三叔in兜的門跤口，
Kiânn tsiânn kú tsiah kàu sann-tsik in tau ê mn̂g-kha-kháu, 

阮姊妹仔隨大聲喝：「三叔仔，緊開門喔！」
guán tsí-muē-á suî tuā-siann huah: “Sann-tsik-á, kín khui-mn̂g --ooh!” 

一擺閣一擺，
tsi̍t pái koh tsi̍t pái, 

一直大聲喝，
it-ti̍t tuā-siann huah, 

毋過內底的人，
m̄-koh lāi-té ê lâng, 

敢若攏無聽著。
kánn-ná lóng bô thiann-tio̍h. 

阮只好大力挵門，
Guán tsí-hó tuā-la̍t lòng mn̂g, 

這陣才聽著三叔講風雨傷大，
tsit-tsūn tsiah thiann-tio̍h sann-tsik kóng hong-hōo siunn tuā, 

大門毋敢開開，
tuā-mn̂g m̄ kánn khui--khui, 

愛阮踅去後尾門。
ài guán se̍h khì āu-bué-mn̂g.

誠無簡單爬到位，
Tsiânn bô kán-tan pê kàu-uī, 

我的跤盤煞去予鐵線勾著，
guá ê kha-puânn suah khì hōo thih-suànn kau tio̍h, 

血流袂停，
hueh lâu bē thîng, 

到今猶有一个疤。
kàu-tann iáu-ū tsi̍t ê pa.




隔工風颱走了後，
Keh-kang hong-thai tsáu liáu-āu, 

阮一家伙隨轉去厝，
guán tsi̍t-ke-hué suî tńg-khì tshù, 

看阿爸走出走入，
khuànn a-pah tsáu-tshut-tsáu-ji̍p, 

我隨綴去看，
guá suî tuè khì khuànn, 

原來是斷去的煙筒管共灶跤的厝頂挵破一空，
guân-lâi sī tn̄g--khì ê ian-tâng-kóng kā tsàu-kha ê tshù-tíng lòng-phuà tsi̍t khang, 

阿爸講好佳哉，
a-pah kóng hó-ka-tsài, 

昨暝走了緊，
tsa-mê tsáu liáu kín, 

若無就害矣！
nā-bô tō hāi --ah! 

尾手阿爸佮三兄共斷去的煙筒管扛去外口，
Bué-tshiú a-pah kah sann-hiann kā tn̄g--khì ê ian-tâng-kóng kng khì guā-kháu, 

閣去厝尾頂補厝瓦。
koh khì tshù-bué-tíng póo tshù-hiā. 

原來囥佇厝後彼兩捆瓦片，
Guân-lâi khǹg tī tshù-āu hit nn̄g khún hiā-phìnn, 

就是這款時陣欲用的，
tō sī tsit khuán sî-tsūn beh īng ê, 

莫怪阿母普通時就三叮嚀四吩咐，
bo̍k-kuài a-bú phóo-thong-sî tō sann-ting-lîng-sì-huan-hù, 

袂使去面頂𧿬踏。
bē-sái khì bīn-tíng thún-ta̍h.




紲落來，
Suà--lo̍h-lâi, 

阿公𤆬二姊去溪仔邊掠毛蟹，
a-kong tshuā jī-tsí khì khe-á-pinn lia̍h môo-hē, 

阿母𤆬四姊佮我去抾風拍筍，
a-bú tshuā sì-tsí kah guá khì khioh hong-phah-sún, 

逐家攏足無閒，
ta̍k-ke lóng tsiok bô-îng, 

猶毋過嘛真歡喜，
iáu-m̄-koh mā tsin huann-hí, 

因為有幾若工的腥臊通食。
in-uī ū kuí-nā kang ê tshenn-tshau thang tsia̍h. 

佇物資欠缺的年代，
Tī bu̍t-tsu khiàm-khueh ê nî-tāi, 

有通補喙空，
ū thang póo tshuì-khang, 

就予人有一種幸福的感覺。
tō hōo lâng ū tsi̍t tsióng hīng-hok ê kám-kak.




覕風颱這齣戲，
Bih hong-thai tsit tshut hì, 

一冬著愛搬幾若擺，
tsi̍t tang tio̍h-ài puann kuí-nā pái,

一直到讀四年仔搬厝了後才結束。
it-ti̍t kàu tha̍k sì-nî-á puann-tshù liáu-āu tsiah kiat-sok. 

這馬想起來，
Tsit-má siūnn khí-lâi, 

袂輸咧搬電影仝款，
bē su teh puann tiān-iánn kāng-khuán, 

遐爾仔刺激。
hiah-nī-á tshì-kik. 

逐擺講予囡仔聽，
Ta̍k pái kóng hōo gín-á thiann, 

in攏感覺誠好耍，
in lóng kám-kak tsiânn hó-sńg, 

我的心肝內煞有淡薄仔數念，
guá ê sim-kuann-lāi suah ū tām-po̍h-á siàu-liām, 

嘛有淡薄仔稀微。
mā ū tām-po̍h-á hi-bî.

