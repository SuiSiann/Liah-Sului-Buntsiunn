580 真平第六冊

第一課 阿琪的浴間仔
Tē-it khò A-kî ê i̍k-king-á

阿琪阿琪， 
A-kî A-kî, 

in兜浴間仔真趣味，
in tau i̍k-king-á tsin tshù-bī,

尪仔貼甲滿滿是，
ang-á tah kah muá-muá-sī,

面巾佮面桶嘛攏真古錐。
bīn-kin kah bīn-tháng mā lóng tsin kóo-tsui.

問伊上佮意啥物？
Mn̄g i siōng kah-ì siánn-mih?

伊講洗面槽邊仔的
I kóng sé-bīn-tsô pinn--á ê 

美人魚上蓋媠！
bí-jîn-hî siōng kài suí!

第二課 洗喙
Tē-jī khò Sé-tshuì

提齒抿仔，來洗喙， 
The̍h khí-bín-á, lâi sé-tshuì, 

鑢懸鑢低，鑢來鑢去，
lù kuân lù kē, lù lâi lù khì,

齒縫的垃圾攏無去！
khí-phāng ê lah-sap lóng bô--khì!

逐工洗，袂費氣，
Ta̍k kang sé, bē huì-khì,

清氣噹噹免驚蛀齒。
tshing-khì-tang-tang bián kiann tsiù-khí.

第三課 踢跤球
Tē-sann khò That kha-kiû

跤球，跤球， 
Kha-kiû, kha-kiû, 

逐家鬥陣踢跤球，
ta̍k-ke tàu-tīn that kha-kiû,

踢來踢去大聲咻，
that lâi that khì tuā-siann hiu,

踢一下烏青害溜溜。
that --tsi̍t-ē oo-tshenn hāi-liu-liu.

現現就咧踢跤球， 
hiān-hiān tō teh that kha-kiû, 

啥人知影
siánn-lâng tsai-iánn

煞去踢著地球。
suah khì that-tio̍h tē-kiû.

第四課 熱天
Tē-sì khò Jua̍h-thinn

每年若到熱天時 
Muí nî nā kàu jua̍h-thinn sî 

日頭若火炎爍爍
ji̍t-thâu ná hué-iām sih-sih

規日流汗流袂離
kui ji̍t lâu-kuānn lâu bē lī

不時身軀黏黐黐
put-sî sin-khu liâm-thi-thi

想起仙草佮冰枝
siūnn khí sian-tsháu kah ping-ki

想著檨仔佮荔枝
siūnn tio̍h suāinn-á kah nāi-tsi

想愛耍水去海邊
siūnn ài sńg tsuí khì hái-pinn

想欲泅水游泳池
siūnn beh siû-tsuí iû-íng-tî

第五課 踅夜市
Tē-gōo khò Se̍h iā-tshī

來去！做伙來去踅夜市。
Lâi-khì! Tsò-hué lâi-khì se̍h iā-tshī.

好食、好耍的滿滿是。
Hó-tsia̍h, hó-sńg--ê muá-muá-sī.

李仔攕、牽糖絲， 
Lí-á-tshiám, khan-thn̂g-si,

鹹酥雞、烘鰇魚，
kiâm-soo-ke, hang jiû-hî,

愈食愈紲喙。
jú tsia̍h jú suà-tshuì.

豆花綿、粉圓甜， 
Tāu-hue mî, hún-înn tinn,

大碗閣滿墘。
tuā uánn koh buán kînn.

踅夜市享受正港臺灣味。
Se̍h iā-tshī hiáng-siū tsiànn-káng Tâi-uân-bī.

