501 甜粿

甜粿
Tinn-kué




到厝的時陣，
Kàu tshù ê sî-tsūn, 

隨看著一模三寸懸，
suî khuànn-tio̍h tsi̍t bôo sann tshùn kuân,

直徑差不多八寸的甜粿，
ti̍t-kìng tsha-put-to peh tshùn ê tinn-kué, 

架佇尪架桌頂，
khuè tī ang-kè-toh-tíng, 

我共帽仔採落來，
guá kā bō-á tshái --lo̍h-lâi, 

問阿母講：
mn̄g a-bú kóng: 

「盍會摸著泔泔咧？」
“Khah ē bong-tio̍h ám-ám --leh?”




「賣粿的販仔拄才炊好一工爾，
“Bē kué ê huàn-á tú-tsiah tshue hó tsi̍t kang niā, 

生成按呢；
senn-sîng án-ne, 

著愛囥久，
tio̍h-ài khǹg kú, 

才會𠕇𠕇。」
tsiah ē tīng-tīng.”




「喔。」
“Ooh.” 

搝椅頭仔那坐，
Khiú í-thâu-á ná tsē, 

那閣問講：
ná koh mn̄g kóng: 

「干焦買一項，
“Kan-na bé tsi̍t hāng, 

敢袂傷少？」
kám bē siunn tsió?”




阿母斟一甌茶那啉那閣回話講：
A-bú thîn tsi̍t au tê ná lim ná koh huê uē kóng: 

「今的囡仔，
“Tann ê gín-á, 

袂愛食這號古早物矣，
bē ài tsia̍h tsit-lō kóo-tsá mi̍h --ah, 

定定囥到清明嘛猶好好，
tiānn-tiānn khǹg kàu tshing-bîng mā iáu hó-hó, 

無人會偷食；
bô-lâng ē thau tsia̍h, 

加買是加鎮位爾，
ke bé sī ke tìn-uī niā, 

顛倒討債人的錢！」
tian-tò thó-tsè lâng ê tsînn!”




「甲按呢，
“Kah án-ne, 

是毋是攏莫買，
sī m̄ sī lóng mài bé, 

代誌就煞去矣？」
tāi-tsì tō suah --khì --ah?”




「袂使！
“Bē-sái! 

古早人有講，
Kóo-tsá lâng ū kóng, 

厝內若有凶事，
tshù-lāi nā ū hiong-sū, 

彼年就無炊甜粿，
hit nî tō bô tshue tinn-kué, 

盍會使無咧？」
khah ē-sái bô --leh?”




那啉茶，
Ná lim tê, 

我那閣問阿母講：
guá ná koh mn̄g a-bú kóng: 

「細漢的時陣，
“Sè-hàn ê sî-tsūn, 

攏做足濟款的粿，
lóng tsò tsiok tsē khuán ê kué, 

像講發粿、包仔粿、菜頭粿，
tshiūnn kóng huat-kué, pau-á-kué, tshài-thâu-kué, 

顛倒比甜粿加好食濟矣！」
tian-tò pí tinn-kué ke hó-tsia̍h tsē --ah!”




「啥物粿攏無效，
“Siánn-mih kué lóng bô-hāu, 

囡仔仝款歹喙斗；
gín-á kāng-khuán pháinn-tshuì-táu, 

總是，
tsóng--sī, 

賰賰一大堆，
tshun-tshun tsi̍t tuā tui, 

全欲向老歲仔共推落去，
tsuân beh ǹg lāu-huè-á kā thui--lo̍h-khì, 

真正無法伊！」
tsin-tsiànn bô-huat --i!”




「做粿是誠纏的工課，
“Tsò kué sī tsiânn tînn ê khang-khuè, 

是按怎古早人欲舞這咧？」
sī án-tsuánn kóo-tsá lâng beh bú tse --leh?”




「求好彩頭爾爾；
“Kiû hó tshái-thâu niā-niā, 

古早人講『甜粿過年、發粿發錢、包仔粿包金、菜頭粿食點心』，
kóo-tsá lâng kóng ‘Tinn-kué kuè-nî, huat-kué huat tsînn, pau-á-kué pau kim, tshài-thâu-kué tsia̍h tiám-sim’, 

欲求平安、順範，
beh kiû pîng-an, sūn-pān, 

新年兜、好運途；
sin-nî-tau, hó ūn-tôo, 

盍會使無攢得？」
khah ē-sái bô tshuân tit?”




「阿母。」
“A-bú.” 

我喙仔笑笑講：
Guá tshuì-á tshiò-tshiò kóng: 

「我看是新正年頭求好運、講鬥句，
“Guá khuànn sī sin-tsiann nî-thâu kiû hó-ūn, kóng tàu-kù, 

敢毋是咧？」
kám m̄ sī --leh?”




「毋是！」
“M̄ sī!” 

阿母隨紲喙講：
A-bú suî suà-tshuì kóng: 

「是新例無設，
“Sī sin lē bô siat, 

舊例無滅！」
kū lē bô bia̍t!”

