9 彼年的歇熱

阮阿爸生兩个查某囝、
Guán a-pah senn nn̄g ê tsa-bóo-kiánn,

一个後生，
tsi̍t ê hāu-senn, 

雖罔我是一个查某囡仔，
sui-bóng guá sī tsi̍t ê tsa-bóo gín-á, 

毋過阮爸母並無重男輕女的觀念，
m̄-koh guán pē-bú pīng bô tiōng-lâm-khin-lí ê kuan-liām, 

in閣特別疼我。
in koh ti̍k-pia̍t thiànn guá,

可能是這个緣故，
khó-lîng sī tsit ê iân-kòo,

致使我有淡薄仔壓霸的個性。
tì-sú guá ū tām-po̍h-á ah-pà ê kò-sìng. 

就連厝邊頭尾的囡仔伴相招欲去𨑨迌的所在、
Tō liân tshù-pinn-thâu-bué ê gín-á-phuānn sio-tsio beh khì tshit-thô ê sóo-tsāi, 

欲耍的物件、
beh sńg ê mi̍h-kiānn, 

欲耍蹌跤雞抑是青紅燈，
beh sńg tshiáng-kha-ke ia̍h-sī tshenn-âng-ting, 

攏愛經過我同意才會使，
lóng ài king-kuè guá tông-ì tsiah ē-sái, 

無我就會佮人起呸面。
bô guá tō ē kah lâng khí-phuì-bīn.




會記得欲升國校仔四年的歇熱，
Ē-kì-tit beh sing kok-hāu-á sì nî ê hioh-jua̍h, 

拄著外媽兜附近的媽祖宮咧做醮，
tú-tio̍h guā-má tau hù-kīn ê Má-tsóo-king teh tsò-tsiò, 

彼是二十年才做一擺。
he sī jī-tsa̍p nî tsiah tsò tsi̍t pái. 

因為這个機緣，
In-uī tsit ê ki-iân,

我才會當佇外媽兜加蹛幾若工。
guá tsiah ē-tàng tī guā-má tau ke tuà kuí-nā kang. 

彼幾工，
Hit kuí kang, 

廟埕攏有戲班輪流咧搬戲，
Biō-tiânn lóng ū hì-pan lûn-liû teh puann-hì, 

除了歌仔戲以外嘛有布袋戲。
tû-liáu kua-á-hì í-guā mā ū pòo-tē-hì.




有一工早起，
Ū tsi̍t kang tsá-khí, 

外媽共我叫精神，
guā-má kā guá kiò tsing-sîn, 

叫我緊去食早頓。
kiò guá kín khì tsia̍h tsá-tǹg. 

因為泔糜仔傷燒，
In-uī ám-muê-á siunn sio, 

欲等伊冷的時陣，
beh tán i líng ê sî-tsūn, 

我就去提阿妗的偝巾做戲服，
guá tō khì the̍h a-kīm ê āinn-kin tsò hì-ho̍k, 

佇門口埕唱王寶釧苦守寒窯十八年。
tī mn̂g-kháu-tiânn tshiùnn Ông Pó-tshuan khóo siú hân-iô tsa̍p-peh nî. 

唱甲當熱的時，
Tshiùnn kah tng jia̍t ê sî, 

雄雄聽著一句
hiông-hiông thiann-tio̍h tsi̍t kù 

「啥人狗聲乞食喉，
“Siánn-lâng káu siann khit-tsia̍h âu, 

也敢唱甲遐大聲，
iā kánn tshiùnn kah hiah tuā-siann, 

真毋知見笑！」
tsin m̄ tsai kiàn-siàu!” 

越頭一下看，
Ua̍t-thâu tsi̍t-ē khuànn, 

原來是嬸婆孫，
guân-lâi sī tsím-pô sun, 

彼箍臭頭明仔。
hit khoo tshàu-thâu Bîng-á. 

「你也敢嫌我唱了無好聽。
“Lí iā kánn hiâm guá tshiùnn-liáu bô hó-thiann. 

無！
Bô!

你是有偌𠢕？」
lí sī ū guā gâu?”

我見笑轉受氣閣紲落去講：
Guá kiàn-siàu tńg siū-khì koh suà--lo̍h-khì kóng: 

「拜託一下好無，
“Pài-thok --tsi̍t-ē hó --bô, 

一个查埔囡仔，
tsi̍t ê tsa-poo gín-á, 

透早就咧沃花，
thàu-tsá tō teh ak-hue, 

你按呢毋才是袂見笑！」
lí án-ne m̄-tsiah sī bē-kiàn-siàu!”




臭頭明仔予我罵煞了後，
Tshàu-thâu Bîng-á hōo guá mē suah liáu-āu, 

氣甲一个面膨獅獅，
khì kah tsi̍t ê bīn phòng-sai-sai, 

閣一直共我罵，
koh it-ti̍t kā guá mē, 

罵甲頷仔頸筋強欲煏斷仝款。
mē kah ām-á-kún-kin kiōng-beh piak-tn̄g kāng-khuán. 

毋過，
M̄-koh, 

相罵是我的本領，
sio-mē sī guá ê pún-líng, 

大戰數回合了後，
tāi-tsiàn sòo huê-ha̍p liáu-āu, 

我看伊若像欲掠狂的款，
guá khuànn i ná-tshiūnn beh lia̍h-kông ê khuánn, 

目屎含咧緊走入去厝內討救兵。
ba̍k-sái kâm --leh kín tsáu ji̍p-khì tshù-lāi thó kiù-ping. 

無偌久，
Bô-guā-kú, 

外媽就來問我是啥物代誌？
guā-má tō lâi mn̄g guá sī siánn-mih tāi-tsì? 

我就自頭到尾講予外媽聽。
Guá tō tsū-thâu-kàu-bé kóng hōo guā-má thiann. 

外媽聽了就講：
Guā-má thiann-liáu tō kóng: 

「你這个查某囡仔哪會按呢？
“Lí tsit ê tsa-bóo gín-á ná ē án-ne? 

行！
Kiânn! 

我𤆬你來去人兜會失禮。」
Guá tshuā lí lâi-khì lâng tau huē sit-lé.”




外公、阿舅下班轉來了後，
Guā-kong, a-kū hā-pan tńg--lâi liáu-āu, 

聽著這層代誌，
thiann-tio̍h tsit tsân tāi-tsì, 

攏講我真害，
lóng kóng guá tsin hāi, 

後擺袂使閣按呢矣。
āu-pái bē-sái koh án-ne --ah! 

阿舅笑講：
A-kū tshiò kóng: 

「真正是惡馬惡人騎，
“Tsin-tsiànn sī ok bé ok-lâng khiâ, 

胭脂馬去拄著關老爺。」
ian-tsi-bé khì tú-tio̍h Kuan ló-iâ.” 

我頕頭講：
Guá tàm-thâu kóng: 

「恁毋知彼个臭頭明仔伊偌歹咧。
“Lín m̄-tsai hit ê tshàu-thâu Bîng-á i guā pháinn --leh. 

看伊氣怫怫，
Khuànn i khì-phut-phut, 

強欲共我拆食落腹的款，
kiōng-beh kā guá thiah-tsia̍h-lo̍h-pak ê khuán, 

驚就死矣，
kiann tō sí --ah, 

無後擺矣啦。」
bô āu-pái --ah --lah.”




自這層代誌發生了後，
Tsū tsit tsân tāi-tsì huat-sing liáu-āu, 

我真正變甲加真溫柔，
guá tsin-tsiànn piàn kah ke tsin un-jiû, 

尤其是去搪著彼箍臭頭明仔的時。
iû-kî sī khì tn̄g-tio̍h hit khoo tshàu-thâu Bîng-á ê sî.

