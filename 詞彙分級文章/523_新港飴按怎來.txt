523 新港飴按怎來

「新港飴按怎來」
“Sin-káng-î án-tsuánn lâi”




細漢時陣，
Sè-hàn sî-tsūn, 

爸母去嘉義新港割香，
pē-bú khì Ka-gī Sin-káng kuah-hiunn, 

攏會買一款真好食的等路，
lóng ē bé tsi̍t khuán tsin hó-tsia̍h ê tán-lōo, 

是一種滒粉的糖仔，
sī tsi̍t tsióng kō hún ê thn̂g-á, 

聽講伊名叫做「鳥鼠仔糖」，
thiann-kóng i miâ kiò-tsò “Niáu-tshí-á-thn̂g”, 

這就真奇巧，
tse tō tsin kî-khá, 

有需要去共伊了解一个頭來尾去。
ū su-iàu khì kā i liáu-kái tsi̍t ê thâu-lâi-bué-khì. 




故事愛對清朝光緒年間講起，
Kòo-sū ài uì Tshing-tiâu Kong-sū nî kan kóng-khí, 

嘉義民雄一个販仔叫盧敧頭，
Ka-gī Bîn-hiông tsi̍t ê huàn-á kiò Lôo Khi-thâu, 

伊賣塗豆糖度活。
i bē thôo-tāu-thn̂g tōo-ua̍h. 

有一擺相連紲幾工的烏陰落雨，
Ū tsi̍t pái sio-liân-suà kuí kang ê oo-im lo̍h-hōo, 

伊的塗豆糖煞來轉潤落軟，
i ê thôo-tāu-thn̂g suah lâi tńg jūn lo̍h nńg, 

這聲攏袂賣得。
tsit-siann lóng bē-bē-tit. 

伊心頭是毋甘搐搐，
I sim-thâu sī m̄-kam tiuh-tiuh, 

就想一个撇步，
tō siūnn tsi̍t ê phiat-pōo, 

將遮的塗豆糖閣落鼎一遍，
tsiong tsia-ê thôo-tāu-thn̂g koh lo̍h-tiánn tsi̍t piàn, 

另外摻一寡粉漿，
līng-guā tsham tsi̍t-kuá hún-tsiunn, 

慢慢共伊攪齊勻，
bān-bān kā i kiáu tsiâu-ûn, 

等伊冷了後就切做塊，
tán i líng liáu-āu tō tshiat-tsò tè, 

嘛是一種新款的塗豆糖。
mā sī tsi̍t tsióng sin-khuán ê thôo-tāu-thn̂g. 

這種塗豆糖比原早的較軟、較韌，
Tsit tsióng thôo-tāu-thn̂g pí guân-tsá--ê khah nńg, khah jūn, 

咬佇喙內，
kā tī tshuì-lāi, 

搝出來會牽絲，
khiú--tshut-lâi ē khan-si, 

親像鳥鼠仔囝，
tshin-tshiūnn niáu-tshí-á-kiánn, 

就按呢號做「鳥鼠仔糖」。
tsiū-án-ne hō-tsò “Niáu-tshí-á-thn̂g.”




鳥鼠仔糖受著人客的愛顧，
Niáu-tshí-á-thn̂g siū-tio̍h lâng-kheh ê ài-kòo, 

就有真濟種口味，
tō ū tsin tsē tsióng kháu-bī, 

親像講弓蕉、龍眼、青茶、海苔等，
tshin-tshiūnn kóng king-tsio, lîng-gíng, tshenn-tê, hái-thai tíng, 

盧敧頭後來搬來新港奉天宮的廟邊開店，
Lôo Khi-thâu āu--lâi puann lâi Sin-káng Hōng-thian-kiong ê biō-pinn khui tiàm, 

掛起「金長利」的招牌，
kuà-khí “Kim-tn̂g-lī” ê tsiau-pâi,

時間是西元1891年（光緒17年），
sî-kan sī se-guân 1891 nî (Kong-sū 17 nî), 

到今百外年囉，
kàu-tann pah guā nî --looh, 

會使講交易兼利市。
ē-sái kóng ka-ia̍h kiam lī-tshī.




鳥鼠仔糖現時叫做「新港飴」，
Niáu-tshí-á-thn̂g hiān-sî kiò-tsò “Sin-káng-î”, 

這間店號現時猶原是伊的囝孫咧經營，
tsit king tiàm-hō hiān-sî iu-guân sī i ê kiánn-sun teh king-îng, 

猶原真有出脫。
iu-guân tsin ū tshut-thuat. 

佇2008年的時，
Tī 2008 nî ê sî, 

經濟部主辦#『2008臺灣夠禮數－臺灣美食伴手禮』#
king-tsè-pōo tsú-pān #‘2008 臺灣夠禮數－ 臺灣美食伴手禮’#

代表店家15間，
tāi-piáu tiàm-ka 15 king, 

金長利是其中之一。
Kim-tn̂g-lī sī kî-tiong tsi it. 

猶閣有，
Iáu-koh ū, 

伊的鳥鼠仔糖嘛得著#『一百大臺灣光觀特產』#的光彩，
i ê niáu-tshí-á-thn̂g mā tit-tio̍h #‘一百大臺灣光觀特產’# ê kong-tshái, 

後擺咱去奉天宮拜拜，
āu-pái lán khì Hōng-thian-kiong pài-pài, 

愛會記得去共這間百年老店交關一下，
ài ē-kì tit khì kā tsit king pah nî lāu tiàm kau-kuan --tsi̍t-ē, 

因為伊有厚厚厚的臺灣味。
in-uī i ū kāu-kāu-kāu ê Tâi-uân-bī.

