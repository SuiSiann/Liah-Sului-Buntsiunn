716 阿母的禮物

五月有母親節，
Gōo-gue̍h ū Bú-tshin-tseh, 

誠濟人會送禮物予阿母。
tsiânn tsē lâng ē sàng lé-bu̍t hōo a-bú. 

我有一个學生囡仔#阿慧#，
Guá ū tsi̍t ê ha̍k-sing gín-á #A-huī#, 

刁工揀母親節彼工結婚，
thiau-kang kíng Bú-tshin-tseh hit kang kiat-hun, 

共充滿愛佮幸福的日子，
kā tshiong-buán ài kah hīng-hok ê ji̍t-tsí, 

送予阿母做禮物。
sàng hōo a-bú tsò lé-bu̍t. 

因為這段姻緣是阿母用性命換來的。
In-uī tsit tuānn in-iân sī a-bú iōng sènn-miā uānn-lâi --ê. 

#阿慧#是我#十六#冬前的學生，
#A-huī# sī guá #tsa̍p-la̍k# tang tsîng ê ha̍k-sing, 

從讀國中到今，
tsîng tha̍k kok-tiong kàu-tann,

𠢕讀冊、
gâu tha̍k-tsheh, 

生做媠閣有人緣，
senn-tsò suí koh ū lâng-iân, 

這馬咧做珠寶設計師，
tsit-má teh tsò tsu-pó siat-kè-su, 

氣質佮穿插是通人呵咾。
khì-tsit kah tshīng-tshah sī thong lâng o-ló. 

阮逐冬歇熱攏會辦同窗會，
Guán ta̍k tang hioh-jua̍h lóng ē pān tông-tshong-huē, 

逐擺問伊，
ta̍k-pái mn̄g --i, 

攏講猶無對象，
lóng kóng iáu bô tuì-siōng, 

逐家就笑伊媠人無媠命，
ta̍k-ke tō tshiò i suí lâng bô suí miā, 

哪會無人奅、
ná ē bô lâng phānn, 

揣無a-ná-tah？
tshuē bô a-ná-tah? 

我就想講，
Guá tō siūnn-kóng, 

可能時代無仝，
khó-lîng sî-tāi bô-kāng, 

嫁娶對少年的來講，
kè-tshuā tuì siàu-liân--ê lâi kóng, 

毋是必然的選項。
m̄ sī pit-jiân ê suán-hāng. 

我佮阮這班的囡仔差#十五#歲，
Guá kah guán tsit pan ê gín-á tsha #tsa̍p-gōo# huè, 

有人共我當做朋友、
ū lâng kā guá tòng-tsò pîng-iú, 

阿姊，
a-tsí, 

毋過大部份的人是共我當做阿母，
m̄-koh tuā-pōo-hūn ê lâng sī kā guá tòng-tsò a-bú, 

定會來揣我食飯講心事。
tiānn ē lâi tshuē guá tsia̍h-pn̄g kóng sim-sū. 

一冬前的教師節，
Tsi̍t tang tsîng ê Kàu-su-tseh, 

#阿慧#𤆬伊的查埔朋友來，
#A-huī# tshuā i ê tsa-poo pîng-iú lâi, 

算是正式宣佈這个瘦抽條直的查埔囡仔，
sǹg sī tsìng-sik suan-pòo tsit ê sán-thiu tiâu-ti̍t ê tsa-poo gín-á, 

是伊未來的翁婿。
sī i bī-lâi ê ang-sài. 

彼工同學若兄弟姊妹，
Hit kong tông-o̍h ná hiann-tī-tsí-muē, 

就拚性命出題，
tō piànn sènn-miā tshut-tê, 

欲檢驗伊敢有值得#阿慧#一世人佮伊做伙無？
beh kiám-giām i kám ū ta̍t-tit #A-huī# tsi̍t-sì-lâng kah i tsò-hué --bô? 

借問一下，
Tsioh-mn̄g --tsi̍t-ē, 

恁是按怎熟似的？
lín sī án-tsuánn si̍k-sāi --ê? 

#阿慧#笑笑，
#A-huī# tshiò-tshiò, 

目屎煞隨輾落來。
ba̍k-sái suah suî liàn --lo̍h--lâi. 

#三#冬前，
#Sann# tang tsîng, 

in阿母想講查某囡仔#一#个人坐車轉來，
in a-bú siūnn-kóng tsa-bóo gín-á #tsi̍t# ê lâng tsē tshia tńg--lâi, 

行路危險，
kiânn-lōo guî-hiám, 

就騎oo-tóo-bái欲去車頭載伊。
tō khiâ oo-tóo-bái beh khì tshia-thâu tsài --i. 

啥知煞佇半路發生車禍，
Siánn tsai suah tī puànn-lōo huat-sing tshia-hō, 

予一台thoo-lá-khuh軋佇輪仔底，
hōo tsi̍t tâi thoo-lá-khuh kauh tī lián-á-té, 

當場就無效去矣。
tong-tiûnn tō bô-hāu --khì --ah. 

#阿慧#佇車頭𥍉𥍉看、
#A-huī# tī tshia-thâu nih-nih-khuànn, 

金金相。
kim-kim-siòng. 

後來敲電話轉去厝裡，
Āu--lâi khà tiān-uē tńg--khì tshù--lí, 

拄好警方用車牌仔做線索通知in阿爸緊去現場。
tú-hó kíng-hong iōng tshia-pâi-á tsò suànn-soh thong-ti in a-pah kín khì hiān-tiûnn. 

#阿慧#聽著這个歹消息嘛隨趕去。
#A-huī# thiann-tio̍h tsit ê pháinn siau-sit mā suî kuánn khì. 

啥人知影逐工黏相倚的阿母，
Siánn-lâng tsai-iánn ta̍k kong liâm sio-uá ê a-bú, 

煞像天頂的雲飛無去矣。
suah tshiūnn thinn-tíng ê hûn pue bô--khì --ah. 

是這个少年警察陪#阿慧#處理大細項代誌，
Sī tsit ê siàu-liân kíng-tshat puê #A-huī# tshú-lí tuā sè hāng tāi-tsì, 

陪伊行出阿母無去的萬底深坑。
puê i kiânn-tshut a-bú bô--khì ê bān-té-tshim-khenn.

伊用恬恬的陪伴行入阿慧的心肝底。
I iōng tiām-tiām ê puê-phuānn kiânn-ji̍p A-huī ê sim-kuann-té. 

#阿慧#講，
#A-huī# kóng, 

失去阿母予伊一睏仔就愛轉大人，
sit-khì a-bú hōo i tsi̍t-khùn-á tō ài tńg-tuā-lâng, 

若轉臍的嬰仔，
ná tńg-tsâi ê enn-á, 

家己喘氣、
ka-kī tshuán-khuì, 

吼出聲。
háu tshut siann.

#阿慧#佇母親節辦婚禮，
#A-huī# tī Bú-tshin-tseh pān hun-lé, 

伊講，
i kóng, 

#三#冬落來才了解這段姻緣是阿母的安排。
#sann# tang lo̍h--lâi tsiah liáu-kái tsit tuānn in-iân sī a-bú ê an-pâi. 

上疼伊的阿母犧牲性命，
Siōng thiànn i ê a-bú hi-sing sènn-miā, 

送予上疼的查某囝一世人用會著的禮物，
sàng hōo siōng thiànn ê tsa-bóo-kiánn tsi̍t-sì-lâng iōng ē tio̍h ê lé-bu̍t, 

愛是內餡，
ài sī lāi-ānn, 

幸福是包裝。
hīng-hok sī pau-tsong. 

無好的代誌無一定著無好代誌，
Bô hó ê tāi-tsì bô it-tīng tio̍h bô hó tāi-tsì, 

#三#冬後才予伊了解性命的祕密。
#sann# tang āu tsiah hōo i liáu-kái sènn-miā ê pì-bi̍t.

