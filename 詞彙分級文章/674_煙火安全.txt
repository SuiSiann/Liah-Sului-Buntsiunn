674 煙火安全

數十萬的民眾，
Sòo-tsa̍p-bān ê bîn-tsiòng, 

逐年年底暗暝十二點，
ta̍k-nî nî-té àm-mê tsa̍p-jī tiám, 

聚集佇#臺北#101大樓的下面，
tsū-tsi̍p tī #Tâi-pak# 101 tuā-lâu ê ē-bīn, 

等待跨年算秒：
tán-thāi khuà-nî sǹg bió: 

「五、四、三、二、一，
“Gōo, sì, sann, jī, it,

『#Happy New Year#』！」
 ‘#Happy New Year#’!” 

五花十色的煙火，
Gōo-hue-tsa̍p-sik ê ian-hué, 

對世界上懸的#臺北#101大樓的34樓開始，
tuì sè-kài siōng kuân ê #Tâi-pak# 101 tuā-lâu ê 34 lâu khai-sí, 

一層一層向四面八方射出去。
tsi̍t tsân tsi̍t tsân hiòng sì-bīn-pat-hong siā --tshut-khì. 

一時#臺北#的天，
Tsi̍t-sî #Tâi-pak# ê thinn, 

煙火四射，
ian-hué sì siā, 

親像百花齊開仝款，
tshin-tshiūnn pah hue tsê khui kāng-khuán, 

uah！
uah! 

有夠媠！
Ū-kàu suí! 

所有的人攏喝出聲。
Sóo-ū ê lâng lóng huah-tshut siann.

會記得進前#中國央視#的工作人員，
Ē-kì-tit tsìn-tsîng #Tiong-kok Iong-sī# ê kang-tsok-jîn-uân, 

佇#北京#新大樓的#北配樓#放煙火。
tī #Pak-kiann# sin tuā-lâu ê #Pak-phuè-lâu# pàng ian-hué. 

想袂到火種對六、七樓一直燒起去。
Siūnn bē kàu hué-tsíng tuì la̍k,tshit lâu it-ti̍t sio --khí-khì.

黃色、青色、烏色的火光照到數十里外，
N̂g-sik, tshenn-sik, oo-sik ê hué-kng tsiò kàu sòo-tsa̍p lí guā, 

#北京#的天頂光焱焱，
#Pak-kiann# ê thinn-tíng kng-iānn-iānn, 

引來千千萬萬的民眾觀看。
ín lâi tshian-tshian-bān-bān ê bîn-tsiòng kuan-khuànn. 

這場大火，
Tsit tiûnn tuā-hué, 

共#央視#的#北配樓#燒甲變做烏色的大樓。
kā #Iong-sī# ê #Pak-phuè-lâu# sio kah piàn-tsò oo-sik ê tuā-lâu. 

除了大樓嚴重的損害以外，
Tû-liáu tuā-lâu giâm-tiōng ê  sún-hāi í-guā, 

閣造成消防人員一个人死亡，
koh tsō-sîng siau-hông jîn-uân tsi̍t ê lâng sí-bông, 

七个人著傷，
tshit ê lâng tio̍h-siong, 

損失達到新臺票192億。
sún-sit ta̍t-kàu sin-tâi-phiò 192 ik.

逐年元宵暝，
Ta̍k nî Guân-siau-mê, 

#臺南#聖母廟攏有咧放煙火。
#Tâi-lâm# Sìng-bú-biō lóng ū teh pàng-ian-hué. 

根據#臺南市#消防隊統計，
Kin-kì #Tâi-lâm-tshī# siau-hông-tuī thóng-kè, 

『煙火秀』彼一暝，
‘ian-hué-siù’ hit tsi̍t mê, 

一點鐘內就有八十七个人著傷，
tsi̍t tiám-tsing-lāi tō ū peh-tsa̍p-tshit ê lâng tio̍h-siong, 

一暗算起來攏總有上百个人著傷。
tsi̍t àm sǹg --khí-lâi lóng-tsóng ū tsiūnn-pah ê lâng tio̍h-siong. 

#臺南縣##鹽水#蜂仔炮雖然廣告了有透，
#Tâi-lâm-kuān# #Kiâm-tsuí# phang-á-phàu sui-jiân kóng-kò liáu ū thàu, 

逐个攏知影全身武裝，
ta̍k ê lóng tsai-iánn tsuân-sin bú-tsong, 

逐年攏嘛有真濟人著傷。
ta̍k-nî lóng mā ū tsin tsē lâng tio̍h-siong. 

上嚴重的是#新竹#市民#梁秀珍#的正蕊目睭予蜂仔炮炸著傷，
Siōng giâm-tiōng ê sī #Sin-tik# tshī-bîn #Niû Siù-tin# ê tsiànn luí ba̍k-tsiu hōo phang-á-phàu tsà tio̍h-siong, 

引起頭殼內出血。
ín-khí thâu-khak-lāi tshut-hueh. 

#臺東#的炸寒單爺，
#Tâi-tang# ê tsà Hân-tan-iâ, 

除了有人著傷以外，
tû-liáu ū lâng tio̍h-siong í-guā, 

嘛有人因為欶著放炮所產生的烏煙昏倒。
mā ū lâng in-uī suh-tio̍h pàng-phàu sóo sán-sing ê oo-ian hūn--tó.

放炮仔佮放煙火的民俗，
Pàng-phàu-á kah pàng-ian-hué ê bîn-sio̍k, 

佇#臺灣#已經有幾若百年的歷史矣。
tī #Tâi-uân# í-king ū kuí-nā pah nî ê li̍k-sú --ah. 

因為煙火炮仔#phi-phi-phia̍k-phia̍k#的聲音，
In-uī ian-hué phàu-á #phi-phi-phia̍k-phia̍k# ê siann-im, 

一下仔就會當共喜慶鬧熱的氣氛，
tsi̍t-ē-á tō ē-tàng kā hí-khìng lāu-jia̍t ê khì-hun, 

衝到上懸點。
tshìng kàu siōng kuân tiám. 

若欲完全禁止，
Nā beh uân-tsuân kìm-tsí, 

確實有一點仔困難。
khak-si̍t ū tsi̍t-tiám-á khùn-lân.

毋過，
M̄-koh, 

煙火好看無偌久。
ian-hué hó-khuànn bô-guā-kú.

希望有關單位，
Hi-bāng iú-kuan tan-uī,

愛加宣導煙火的安全，
ài ke suan-tō ian-hué ê an-tsuân, 

勸民眾盡量減少放煙火。
khǹg bîn-tsiòng tsīn-liōng kiám-tsió pàng-ian-hué. 

#Phih-li-phah-la#的炮仔聲盡量用環保炮仔聲來代替。
#Phih-li-phah-la# ê phàu-á siann tsīn-liōng iōng khuân-pó phàu-á siann lâi tāi-thè. 

若真正需要放的時，
Nā tsin-tsiànn su-iàu pàng ê sî, 

一定愛特別細膩。
it-tīng ài ti̍k-pia̍t sè-jī. 

若無，
Nā-bô, 

煙火無目睭、
ian-hué bô ba̍k-tsiu, 

水火無情，
tsuí hué bô-tsîng, 

若是有一點仔失覺察，
nā-sī ū tsi̍t-tiám-á sit-kak-tshat, 

就會造成真大的災難。
tō ē tsō-sîng tsin tuā ê tsai-lān.

加一份小心，
Ke tsi̍t hūn sió-sim, 

財產就加一重保障；
tsâi-sán tō ke tsi̍t tîng pó-tsiong; 

加一份斟酌，
ke tsi̍t hūn tsim-tsiok, 

性命就加一份安全。
sènn-miā tō ke tsi̍t hūn an-tsuân. 

煙火安全請逐家千萬愛特別注意喔！
Ian-hué an-tsuân tshiánn ta̍k-ke tshian-bān ài ti̍k-pia̍t tsù-ì --ooh!

