630 《乞龜討大豬：閩南語教材學生手冊‧三上》

第一課 中秋團圓暝 
Tē-it khò Tiong-tshiu thuân-înn mê




中秋月光暝，
Tiong-tshiu gue̍h-kng mê,




月娘掛天邊，
gue̍h-niû kuà thinn-pinn,




攑頭看嫦娥，
gia̍h-thâu khuànn Siông-ngôo,




玉兔愛𨑨迌。
gio̍k-thòo ài tshit-thô.




中秋賞月暝，
Tiong-tshiu siúnn-gue̍h mê,




食柚當著時，
tsia̍h iū tng tio̍h-sî,




月餅芳閣甜，
gue̍h-piánn phang koh tinn,




食甲笑咪咪。
tsia̍h kah tshiò-bî-bî.




中秋團圓暝，
Tiong-tshiu thuân-înn mê,




月娘有影媠，
gue̍h-niû ū-iánn suí,




親友攏到位，
tshin-iú lóng kàu-uī,




歡喜心花開。
huann-hí sim-hue khui.




第二課 澎湖的魚上蓋鮮 
Tē-jī khò Phînn-ôo ê hî siōng-kài tshinn




借問啥魚上蓋好，
Tsioh-mn̄g siánn hî siōng-kài hó,




聽我介紹免煩惱；
thiann guá kài-siāu bián huân-ló;




人講春鮸冬嘉鱲，
lâng kóng tshun bián tang ka-la̍h,




毋通貪俗買狗鯊；
m̄-thang tham sio̍k bé káu-sua;




巴郎好食毋分翁，
pa-lang hó-tsia̍h m̄ pun ang,




竹𩵱好食毋分某。
tik-ngóo hó-tsia̍h m̄ pun bóo.




借問啥魚上蓋毒，
Tsioh-mn̄g siánn hî siōng-kài to̍k,




聽我說來免煩惱；
thiann guá suè lâi bián huân-ló;




頭名是魴二是虎，
thâu-miâ sī hang jī sī hóo,




三是沙毛四枋𩵱；
sann sī sua-mn̂g sì pang-ngóo;




拄著遮魚著注意，
tú-tio̍h tsia hî tio̍h tsù-ì,




若無你會真艱苦。
nā-bô lí ē tsin kan-khóo.




澎湖的魚上蓋鮮，
Phînn-ôo ê hî siōng-kài tshinn,




澎湖的魚上蓋好；
Phînn-ôo ê hî siōng-kài hó;




風景美麗人呵咾，
hong-kíng bí-lē lâng o-ló,




歡迎逐家來𨑨迌。
huan-gîng ta̍k-ke lâi tshit-thô.




第三課 討海行船三分命 
Tē-sann khò Thó-hái kiânn-tsûn sann hun miā




日頭欲落山的時，
Ji̍t-thâu beh lo̍h-suann ê sî , 

阿男坐佇海墘，
A-lâm tsē tī hái-kînn , 

聽阿公講伊少年時的代誌：
thiann a-kong kóng i siàu-liân sî ê tāi-tsì：




我十三歲就綴阮阿爸去討海。
Guá tsa̍p-sann huè tō tuè guán a-pah khì thó-hái. 

人講「討海行船三分命」，
Lâng kóng “Thó-hái kiânn-tsûn sann hun miā”, 

幾若擺拄著大風湧，
kuí-nā pái tú-tio̍h tuā hong-íng , 

險險就跋落去飼魚。
hiám-hiám tō pua̍h lo̍h-khì tshī hî . 

毋過若是滿載駛入港，
M̄-koh nā sī buán tsài sái ji̍p káng , 

就會當過一个好年冬。
tō ē-tàng kuè tsi̍t ê hó-nî-tang . 




這幾年來有一寡人真痟貪，
Tsit kuí nî lâi ū tsi̍t kuá lâng tsin siáu-tham ,  

磅魚、毒魚、電魚逐項來，
pōng hî, thāu hî, tiān hî ta̍k hāng lâi , 

海底的魚是愈來愈少。
hái-té ê hî sī jú lâi jú tsió. 

唉！
Haih! 

我真煩惱有一日咱會無魚通好掠矣！
Guá tsin huân-ló ū tsi̍t ji̍t lán ē bô hî thang-hó lia̍h --ah!




阿男，
A-lâm, 

阿公講的話你著愛會記得。
a-kong kóng ê uē lí tio̍h-ài ē-kì-tit.




第四課 冬節圓圓圓圓 
Tē-sì khò Tang-tseh înn înn-înn-înn




冬節暝，暝上長，
Tang-tseh mê , mê siōng tn̂g,




予阮睏袂天光。
hōo guán khùn bē thinn-kng.




冬節過，風真透，
Tang-tseh kuè, hong tsin thàu,




予阮討無物配。
hōo guán thó bô mi̍h-phuè.




冬節暝，
Tang-tseh mê,




逐家做伙來挲圓。
ta̍k-ke tsò-hué lâi so-înn,




菜繭、雞母狗仔，
tshài-kián, ke-bó-káu-á,




牲醴排規桌，
sing-lé pâi kui toh,




逐家做伙來祭祖。
ta̍k-ke tsò-hué lâi tsè-tsóo.




冬節圓，圓圓圓，
Tang-tseh înn, înn-înn-înn,




予咱過一个團圓暝。
hōo lán kuè tsi̍t ê thuân-înn mê.




冬節圓，甜甜甜，
Tang-tseh înn, tinn-tinn-tinn,




予咱過一个富貴年。
hōo lán kuè tsi̍t ê hù-kuì nî.




第五課 過新年真歡喜 
Tē-gōo khò Kuè sin-nî tsin huann-hí




歡喜、歡喜、真歡喜，
Huann-hí, huann-hí, tsin huann-hí,




逐家歡喜欲過年。
ta̍k-ke huann-hí beh kuè-nî.




炮仔pin-pin-piàng-piàng來報喜，
Phàu-á pin-pin-piàng-piàng lâi pò hí,




親情五十坐船、坐飛行機，
tshin-tsiânn gōo-tsa̍p tsē tsûn, tsē hue-lîng-ki,




轉來澎湖，
tńg--lâi Phînn-ôo,




鬧鬧熱熱來團圓。
lāu-lāu-jia̍t-jia̍t lâi thuân-înn.




恭喜、恭喜、真恭喜，
Kiong-hí, kiong-hí, tsin kiong-hí,




恭喜逐家過新年。
kiong-hí ta̍k-ke kuè sin-nî.




弄龍、弄獅真趣味，
Lāng-lîng, lāng-sai tsin tshù-bī,




紅包逐家攏佮意。
âng-pau ta̍k-ke lóng kah-ì.




毋管有錢抑無錢，
M̄-kuán ū tsînn ia̍h bô tsînn,




大大細細，
tuā-tuā-sè-sè,




歡歡喜喜過新年。
huann-huann-hí-hí kuè sin-nî.




第六課 乞龜飼大豬 
Tē-la̍k khò Khit ku tshī tuā-ti




上元暝，
Siōng-guân-mê, 

阿爸講欲𤆬我去看龜，
a-pah kóng beh tshuā guá khì khuànn ku, 

我毋知是欲看啥龜，
guá m̄ tsai sī beh khuànn siánn ku, 

毋過聽起來心內嘛是足歡喜的。
m̄-koh thiann --khí-lâi sim-lāi mā sī tsiok huann-hí --ê.




阮先到媽祖宮，
Guán sing kàu Má-tsóo-king , 

遐有足大隻的米龜，
hia ū tsiok tuā tsiah ê bí-ku , 

閣有真濟人排列咧過平安橋，
koh ū tsin tsē lâng pâi-lia̍t teh kuè pîng-an-kiô, 

後來阮閣去豬母水佮小管港，
āu--lâi guán koh khì Ti-bó-tsuí kah Sió-kńg-káng, 

佇遐有音樂表演佮乞金龜，
tī hia ū im-ga̍k piáu-ián kah khit kim ku, 

嘛有臆燈猜，
mā ū ioh ting-tshai , 

予逐家看甲笑咍咍！
hōo ta̍k-ke khuànn kah tshiò-hai-hai!




我問阿爸是按怎逐位攏咧乞龜？
Guá mn̄g a-pah sī án-tsuánn ta̍k uī lóng teh khit-ku?




阿爸講：「你無聽人咧講：
A-pah kóng: “Lí bô thiann lâng teh kóng: 

『乞龜飼大豬』就是求平安、順利，
‘Khit-ku tshī tuā-ti’ tō sī kiû pîng-an, sūn-lī, 

大趁錢的意思。」
tuā thàn-tsînn ê ì-sù.”

