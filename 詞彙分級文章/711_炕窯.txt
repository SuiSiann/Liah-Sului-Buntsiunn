711 炕窯

今年歇寒的時陣，
Kin-nî hioh-kuânn ê sî-tsūn, 

阿爸in公司的同事，
a-pah in kong-si ê tông-sū, 

相招拜六欲去#大肚山#的#望高寮#𨑨迌。
sio-tsio pài-la̍k beh khì #Tuā-tōo-suann# ê #Bāng-ko-liâu# tshit-thô. 

約定#九#點集合，
Iok-tīng #káu# tiám tsi̍p-ha̍p, 

阮七早八早就起床。
guán tshit-tsá-peh-tsá tō khí-tshn̂g. 

阿母去菜市仔攢阮兜分配愛紮的物件。
A-bú khì tshài-tshī-á tshuân guán tau hun-phuè ài tsah ê mi̍h-kiānn. 

一家伙仔#五#个人，
Tsi̍t-ke-hué-á #gōo# ê lâng, 

#八#點半就到約定的所在。
#peh# tiám puànn tō kàu iok-tīng ê sóo-tsāi.

逐家攏真準時，
Ta̍k-ke lóng tsin tsún-sî, 

猶未#九#點就攏齊到矣。
iáu-buē #káu# tiám tō lóng tsê kàu --ah. 

遮是阿爸同事的田地，
Tsia sī a-pah tông-sū ê tshân-tē, 

規片平坦坦攏是番薯園。
kui phiàn pênn-thánn-thánn lóng sī han-tsî-hn̂g. 

這个所在離#成功嶺#差不多#一#公里，
Tsit ê sóo-tsāi lī #Sîng-kong-niá# tsha-put-to #tsi̍t# kong-lí, 

佇#大肚山#的嶺頂台地。
tī #Tuā-tōo-suann# ê niá-tíng tâi-tē. 

向東，
Ǹg tang, 

會當看著繁華的#臺中市#；
ē-tàng khuànn-tio̍h huân-huâ ê #Tâi-tiong-tshī#;

向西會當看著#臺灣海峽#；
ǹg sai ē-tàng khuànn-tio̍h #Tâi-uân-hái-kiap#; 

向南會當看著#八卦山#大佛。
ǹg lâm ē-tàng khuànn-tio̍h #Pat-kuà-suann# Tāi-hu̍t. 

看會著的所在攏真闊，
khuànn ē tio̍h ê sóo-tsāi lóng tsin khuah, 

莫怪會號做「#望高寮#」。
bo̍k-kuài ē hō-tsò “#Bāng-ko-liâu#.” 

#大肚山#的塗是紅仁塗，
#Tuā-tōo-suann# ê thôo sī âng-jîn-thôo, 

上蓋出名的土產，
siōng-kài tshut-miâ ê thóo-sán, 

就是番薯佮塗豆。
tō sī han-tsî kah thôo-tāu。

聽阿爸的同事講，
Thiann a-pah ê tông-sū kóng, 

in遮的田，
in tsia ê tshân, 

攏是用輪作的。
lóng sī īng lûn-tsoh --ê. 

一季種番薯，
Tsi̍t kuì tsìng han-tsî, 

一季種塗豆，
tsi̍t kuì tsìng thôo-tāu,

另外一季種番麥。
līng-guā tsi̍t kuì tsìng huan-be̍h. 

這季輪著種番薯，
Tsit kuì lûn-tio̍h tsíng han-tsî, 

今仔日阮來遮，
kin-á-ji̍t guán lâi tsia, 

主要就是欲炕窯。
tsú-iàu tō sī beh khòng-iô. 

遮的番薯，
Tsia ê han-tsî, 

全部攏是#五十七號仔#，
tsuân-pōo lóng sī #gōo-tsa̍p-tshit-hō-á#, 

白皮黃肉，
pe̍h phuê n̂g bah, 

瘦抽瘦抽，
sán-thiu-sán-thiu, 

袂講蓋大條。
bē kóng kài tuā tiâu.

逐家到位了後，
Ta̍k-ke kàu-uī liáu-āu, 

大約有十口灶，
tāi-iok ū tsa̍p kháu-tsàu, 

#五十#个人彼跤兜。
#gōo-tsa̍p# ê lâng hit kha-tau. 

大人比囡仔加#兩三#个。
Tuā-lâng pí gín-á ke #nn̄g sann# ê. 

田主分配工課予大人做：
Tshân-tsú hun-phuè khang-khuè hōo tuā-lâng tsò: 

有人起塗窯、
ū lâng khí thôo-iô, 

有人抾柴、
ū lâng khioh tshâ, 

有人掘番薯。
ū lâng ku̍t han-tsî. 

囡仔自由踮邊仔做助手，
Gín-á tsū-iû tiàm pinn--á tsò tsōo-tshiú, 

若無，
nā-bô, 

嘛會當去空地仔耍。
mā ē-tàng khì khàng-tē-á sńg. 

遮有幾座報廢的碉堡，
Tsia ū kuí tsō pò-huì ê tiau-pó, 

佮幾擔路邊擔仔咧烘煙腸、
kah kuí tànn lōo-pinn-tànn-á teh hang ian-tshiâng, 

拍珠仔台、
phah-tsu-á-tâi, 

賣風吹。
bē hong-tshue. 

三窯塗窯起好勢了後，
Sann iô thôo-iô khí hó-sè liáu-āu, 

開始燃火，
khai-sí hiânn-hué, 

共窯內的火保持予上炎。
kā iô-lāi ê hué pó-tshî hōo siōng iām. 

無偌久，
Bô-guā-kú, 

所有的塗就攏燒甲紅絳絳。
sóo-ū ê thôo tō lóng sio kah âng-kòng-kòng. 

紲落去，
Suà--lo̍h-khì, 

共拄掘起來的番薯，
kā tú ku̍t khí-lâi ê han-tsî, 

囥落去塗窯內底，
khǹg lo̍h-khì thôo-iô lāi-té, 

才用「塗鍤」共塗窯摃予碎，
tsiah īng “thôo-tshiah” kā thôo-iô kòng hōo tshuì, 

共番薯崁甲密密密。
kā han-tsî khàm kah ba̍t-ba̍t-ba̍t. 

閣挖邊仔的冷塗崁踮面頂，
Koh óo pinn--á ê líng thôo khàm tiàm bīn-tíng, 

予燒氣較袂傷緊散。
hōo sio-khì khah bē siunn kín suànn. 

攏處理好勢了後，
Lóng tshú-lí hó-sè liáu-āu, 

逐家就去空地仔耍。
ta̍k-ke tō khì khàng-tē-á sńg. 

過成點鐘，
Kuè tsiânn tiám-tsing, 

大人開始攢中晝頓，
tuā-lâng khai-sí tshuân tiong-tàu-tǹg, 

猶未#十二#點就食甲半飽。
iáu-buē #tsa̍p-jī# tiám tō tsia̍h kah puànn pá.

紲落去就是今仔日的好戲，食炕好的番薯。
Suà--lo̍h-khì tō sī kin-á-ji̍t ê hó hì, tsia̍h khòng hó ê han-tsî.

看大人掛手橐仔，
Khuànn tuā-lâng kuà tshiú-lok-á, 

咧挖猶閣燒hut-hut的塗窯。
teh óo iáu-koh sio-hut-hut ê thôo-iô. 

芳kòng-kòng的番薯味，
Phang-kòng-kòng ê han-tsî-bī, 

衝入逐家的鼻空內，
tshìng ji̍p ta̍k-ke ê phīnn-khang-lāi, 

予阮看甲喙瀾強欲津落來。
hōo guán khuànn kah tshuì-nuā kiōng-beh tin --lo̍h-lâi. 

袂堪得等到冷，
Bē-kham-tit tán kàu líng, 

阮就一人提一條，
guán tō tsi̍t lâng the̍h tsi̍t tiâu, 

開始鑑定今仔日的成績，
khai-sí kàm-tīng kin-á-ji̍t ê sîng-tsik, 

真正芳閣𩚨。
tsin-tsiànn phang koh khiū. 

食兩條了後，
Tsia̍h nn̄g tiâu liáu-āu, 

腹肚嘛感覺真飽矣。
pak-tóo mā kám-kak tsin pá --ah. 

有這擺難忘的經驗，
Ū tsit pái lân-bōng ê king-giām, 

我共阿爸姑情講：
guá kā a-pah koo-tsiânn kóng: 

「以後逐年上少愛𤆬規家伙仔去炕窯一擺。」
“Í-āu ta̍k nî siōng-tsió ài tshuā kui-ke-hué-á khì khòng-iô tsi̍t pái.”

