741 人生的路家己行

看著阮後生遐好的頭路毋做，
Khuànn-tio̍h guán hāu-senn hiah hó ê thâu-lōo m̄ tsò, 

煞欲走去臺北彼个大都市賣啥物進口的bih-luh，
suah beh tsáu-khì Tâi-pak hit ê tuā-too-tshī bē siánn-mih tsìn-kháu ê bih-luh, 

頭起先我是真無贊成。
thâu-khí-sing guá sī tsin bô tsàn-sîng. 

伊有共我尊存，
I ū kā guá tsun-tshûn, 

一直共我講，
it-ti̍t kā guá kóng, 

目前這个頭路雖然離咱兜較近，
bo̍k-tsîng tsit ê thâu-lōo sui-jiân lī lán tau khah kīn, 

閣定定接觸外國人，
koh tiānn-tiānn tsiap-tshiok guā-kok-lâng, 

毋過伊對重機械無興趣，
m̄-koh i tuì tāng-ki-hāi bô hìng-tshù, 

伊的同學欲介紹伊去臺北賣進口的麥仔酒，
i ê tông-o̍h beh kài-siāu i khì Tâi-pak bē  tsìn-kháu ê be̍h-á-tsiú, 

伊想欲去試看覓咧！
i siūnn-beh khì  tshì-khuànn-māi --leh!

我共伊講，
Guá kā i kóng, 

啉燒酒毋好，
lim sio-tsiú m̄ hó, 

咱兜攏無人啉燒酒，
lán tau lóng bô lâng lim sio-tsiú, 

而且對佛家來講，
jî-tshiánn tuì Hu̍t-ka lâi kóng, 

啉酒是破五戒，
lim-tsiú sī phuà gōo kài, 

啉酒會誤大事、出車禍。
lim tsiú ē gōo tuā-sū, tshut tshia-hō. 

咱隔壁彼个酒悾的，
Lán keh-piah hit ê tsiú-khong--ê, 

啉酒啉甲田園賣了了，
lim tsiú lim kah tshân-hn̂g bē-liáu-liáu, 

in某嘛綴人走。
in bóo mā tuè-lâng-tsáu. 

咱家己都無愛啉矣，
Lán ka-kī to bô ài lim --ah, 

哪通去賣酒來害別人咧？
ná thang khì bē tsiú lâi hāi pa̍t-lâng --leh? 

這是我聽著伊欲去賣燒酒足受氣共伊講的話。
Tse sī guá thiann-tio̍h i beh khì bē sio-tsiú tsiok siū-khì kā i kóng ê uē. 

毋過反對無效，
M̄-koh huán-tuì bô-hāu, 

畢竟囡仔已經大漢矣，
pit-kìng gín-á í-king tuā-hàn --ah, 

人講「會生得囝身，
lâng kóng “Ē senn tit kiánn sin, 

袂生得囝心。」
bē senn tit kiánn sim.”

逐擺伊決定的代誌，
Ta̍k-pái i kuat-tīng ê tāi-tsì, 

攏是真堅持欲去做。
lóng sī tsin kian-tshî beh khì tsò. 

雖然阮是庄跤人，
Sui-jiân guán sī tsng-kha-lâng, 

毋過所有看過伊的人攏講伊已經成做是都市人。
m̄-koh sóo-ū khuànn-kuè i ê lâng lóng kóng i í-king tsiânn-tsò sī too-tshī lâng. 

因為伊的穿插佮生活方式，
In-uī i ê tshīng-tshah kah sing-ua̍h hong-sik, 

佮阮差足濟，
kah guán tsha tsiok tsē, 

干焦看衫仔櫥佮彼二、三十雙鞋仔，
kan-na khuànn sann-á-tû kah hit jī, sann-tsa̍p siang ê-á, 

in老爸逐擺看看咧攏是幌頭。
in lāu-pē ta̍k-pái khuànn-khuànn--leh lóng sī hàinn-thâu.

姑不而將，
Koo-put-jî-tsiong, 

最後我嘛是恬恬仔祝福伊。
tsuè-āu guá mā sī tiām-tiām-á tsiok-hok --i. 

我看伊為著欲去彼間公司上班，
Guá khuànn i uī-tio̍h beh khì hit king kong-si siōng-pan, 

開始去上課，
khai-sí khì siōng-khò, 

認真咧讀相關的英文冊，
jīn-tsin teh tha̍k siong-kuan ê Ing-bûn tsheh, 

敢若有咧學習喔！
kánn-ná ū teh ha̍k-si̍p --ooh! 

兩個月後才正式予人錄取，
Nn̄g kò gue̍h āu tsiah tsìng-sik hōo lâng lo̍k-tshú, 

這馬便若看著伊轉來，
tsit-má piān-nā khuànn-tio̍h i tńg--lâi, 

我就緊共伊問：
guá tō kín kā i mn̄g: 

「做了按怎？」
“Tsò liáu án-tsuánn?” 

連紲兩擺伊攏共我講：
Liân-suà nn̄g pái i lóng kā guá kóng: 

「誠好。」
“Tsiânn hó.”

我心內猶是誠憢疑，
Guá sim-lāi iáu sī tsiânn giâu-gî, 

毋過我有共交代，
m̄-koh guá ū kā kau-tài, 

出門在外愛注意，
tshut-mn̂g tsāi guā ài tsù-ì, 

歹代毋通做、毒品毋通沐、跋筊毋通學、啉燒酒毋通過量，
pháinn-tāi m̄-thang tsò, to̍k-phín m̄-thang bak, pua̍h-kiáu m̄-thang o̍h, lim sio-tsiú m̄-thang kuè-liōng, 

上重要的，
siōng tiōng-iàu --ê, 

啉酒袂使閣駛車。
lim-tsiú bē-sái koh sái-tshia. 

我想伊已經大漢矣，
Guá siūnn i í-king tuā-hàn --ah, 

真濟代誌家己愛知分寸。
tsin tsē tāi-tsì ka-kī ài tsai hun-tshùn.

天下爸母心，
Thian-hā pē-bú sim, 

我無向望囡仔做偌大的事業、有偌大的成就，
guá bô ǹg-bāng gín-á tsò guā tuā ê sū-gia̍p, ū guā tuā ê sîng-tsiū, 

干焦愛伊平平安安，
kan-na ài i pîng-pîng-an-an, 

跤踏實地，
kha ta̍h si̍t-tē, 

規規矩矩來做人，
kui-kui-kí-kí lâi tsò lâng, 

會曉安排家己的人生就好。
ē-hiáu an-pâi ka-kī ê jîn-sing tō hó. 

畢竟伊的時代佮我少年時陣的環境已經無仝，
Pit-kìng i ê sî-tāi kah guá siàu-liân sî-tsūn ê khuân-kíng í-king bô-kāng, 

伊這馬的壓力一定比我以前閣較大，
i tsit-má ê ap-li̍k it-tīng pí guá í-tsîng koh-khah tuā, 

我希望伊會當加學一寡物件來增加家己的能力。
guá hi-bāng i ē-tàng ke o̍h tsi̍t-kuá mi̍h-kiānn lâi tsing-ka ka-kī ê lîng-li̍k.

仝款彼句話，
Kāng-khuán hit kù uē, 

「兒孫自有兒孫福」，
“Jî-sun tsū iú jî-sun hok”, 

我干焦會當佇後壁恬恬共祝福，
guá kan-na ē-tàng tī āu-piah tiām-tiām kā tsiok-hok, 

向望伊會當事事項項攏順序，
ǹg-bāng i ē-tàng sū-sū-hāng-hāng lóng sūn-sī, 

這就是我上大的安慰。
tse tō sī guá siōng tuā ê an-uì.

