879 阿公佮狗

阿爸有看報紙的習慣。
A-pah ū khuànn pò-tsuá ê si̍p-kuàn. 

有一工，
Ū tsi̍t kang, 

伊雄雄共報紙囥咧，
i hiông-hiông kā pò-tsuá khǹg--leh, 

隨點三枝香，
suî tiám sann ki hiunn, 

共祀佇尪架桌頂的阿公報告：「Tòo-sàng，
kā tshāi tī ang-kè-toh-tíng ê a-kong pò-kò: ” Tòo-sàng, 

咱臺灣土狗已經得著世界認證，
lán Tâi-uân thóo-káu í-king tit-tio̍h sè-kài jīn-tsìng, 

是優良品種，
sī iu-liông phín-tsíng, 

正名做臺灣犬。
tsiànn miâ tsò Tâi-uân-khián. 

咱兜彼隻khuh-looh嘛有身分矣！
Lán tau hit tsiah Khuh-looh mā ū sin-hūn--ah!

Tòo-sàng，
Tòo-sàng, 

你有歡喜無？」
lí ū huann-hí--bô?"




見若提起狗仔，
Kiàn-nā thê-khí káu-á, 

阮阿爸就會講甲喙角全波。
guán a-pah tō ē kóng kah tshuì-kak tsuân pho. 

聽講阿公少年的時就真軁鑽、𠢕趁錢，
Thiann-kóng a-kong siàu-liân ê sî tō tsin nǹg-tsǹg, gâu thàn-tsînn, 

日子過甲誠奢颺。
ji̍t-tsí kuè kah tsiânn tshia-iānn. 

毋過，
M̄-koh, 

人呆才會去做保，
lâng tai tsiah ē khì tsò pó, 

一暝就變天，
tsi̍t mê tō piàn thinn, 

阿公財主變債主，
a-kong tsâi-tsú piàn tsè-tsú, 

姑不而將走去後山利稻部落，
koo-put-jî-tsiong tsáu--khì āu-suann Lī-tiū-pōo-lo̍k, 

綴人種懸山高麗菜。
tuè lâng tsíng kuân suann ko-lê-tshài. 

靠伊做生理的手腕，
Khò i tsò sing-lí ê tshiú-uán, 

真緊就佮遐的布農族熟liù-liù。
tsin kín tō kah hia ê Pòo-lông-tso̍k si̍k-liù-liù. 

每擺去田裡，
Muí pái khì tshân--lí, 

就有一隻垃圾狗仔共伊綴牢咧，
tō ū tsi̍t tsiah lah-sap káu-á kā i tuè-tiâu--leh, 

閣掠伊金金看，
koh lia̍h i kim-kim-khuànn, 

喊嘛喊袂走。
hiàm mā hiàm bē tsáu. 

落尾，
Lo̍h-bué, 

阮阿公用四隻雞共原住民換彼隻狗。
guán a-kong iōng sì tsiah ke kā guân-tsū-bîn uānn hit tsiah káu.

載轉來了後閣用硫磺膏泡水共洗身軀，
Tsài--tńg-lâi liáu-āu koh iōng liû-hông-ko phàu tsuí kā sé-sin-khu, 

這隻狗仔的皮膚病才沓沓仔好起來，
tsit tsiah káu-á ê phuê-hu-pēnn tsiah ta̍uh-ta̍uh-á hó--khí-lâi, 

毛草嘛愈來愈金滑，
môo-tsháu mā jú lâi jú kim-ku̍t, 

閣共號名做「khuh-looh」，
koh kā hō-miâ tsò “Khuh-looh”, 

成做阮兜的一份子，
tsiânn-tsò guán tau ê tsi̍t-hūn-tsú, 

佮阿公綴出綴入，
kah a-kong tuè tshut tuè ji̍p, 

兩个若司公仔象桮咧！
nn̄g ê nā sai-kong-á siūnn-pue--leh!




khuh-looh是正港的臺灣土狗，
Khuh-looh sī tsiànn-káng ê Tâi-uân thóo-káu, 

無蓋大隻，
bô kài tuā tsiah, 

徛耳、熊頷，
khiā hīnn, hîm ām, 

目睭金sih-sih，
ba̍k-tsiu kim-sih-sih, 

跤骨毋是羌仔跤，
kha-kut m̄ sī kiunn-á kha, 

大腿仁仁仁，
tuā-thuí jîn-jîn-jîn, 

一支尾溜不時倒鉤若彎刀，
tsi̍t ki bué-liu put-sî tò-kau nā uan-to, 

身材是人所講的狗公腰。
sin-tsâi sī lâng sóo kóng--ê káu-kang-io. 

看著的人攏呵咾講：「這隻狗仔一定足精，
Khuànn-tio̍h ê lâng lóng o-ló kóng: ”Tsit tsiah káu-á it-tīng tsiok tsinn, 

足勇喔！」
tsiok ióng--ooh!"




聽講阮阿叔猶睏佇搖笱的時，
Thiann-kóng guán a-tsik iáu khùn tī iô-kô ê sî, 

伊一定守佇邊仔，
i it-tīng tsiú tī pinn-á, 

任何外人都袂使倚近，
jīm-hô guā-lâng to bē-sái uá-kīn, 

若像老母咧顧囝。
ná-tshiūnn lāu-bú teh kòo kiánn. 

伊嘛足有靈性，
I mā tsiok ū lîng-sìng, 

厝邊隔壁的雞仔鴨仔攏袂共傷害，
tshù-pinn-keh-piah ê ke-á ah-á lóng bē kā siong-hāi, 

干焦會咬鳥鼠佮蛇。
kan-na ē kā niáu-tshí kah tsuâ. 

彼當陣猶無冷氣，
Hit-tong-tsūn iáu bô líng-khì, 

熱人暗時誠翕熱，
jua̍h--lâng àm-sî tsiânn hip-jua̍h, 

阿公叫阮門窗莫關較通風，
a-kong kiò guán mn̂g-thang mài kuan khah thang-hong, 

khuh-looh就會佇門口守規暝，
Khuh-looh tō ē tī mn̂g-kháu tsiú kui mê, 

伊真正是阮兜上好的保全。
i tsin-tsiànn sī guán tau siōng hó ê pó-tsuân.




阿公若看人牽的、
A-kong nā khuànn lâng khan--ê,

𢯾的是外國狗就幌頭。
mooh--ê sī guā-kok-káu tō hàinn thâu. 

伊講：「咱的土狗明明遮爾優秀，
I kóng: ” Lán ê thóo-káu bîng-bîng tsiah-nī iu-siù, 

是按怎佮人排無生相？
sī án-tsuánn kah lâng pâi bô senn-siùnn? 

臺灣人真正毋捌寶，
Tâi-uân-lâng tsin-tsiànn m̄ bat pó, 

敢有影外國的就較好？」
kám ū-iánn guā-kok--ê tō khah hó?"




khuh-looh生兩水了後，
Khuh-looh senn nn̄g-tsuí liáu-āu, 

阿公重病蹛佇加護病房，
a-kong tāng-pēnn tuà tī ka-hōo-pēnn-pâng, 

伊竟然袂食袂啉，
i kìng-jiân bē tsia̍h bē lim, 

欲等主人轉來。
beh tán tsú-lâng tńg--lâi. 

就按爾餓到第二四工，
Tsiū-án-nī gō kàu tē jī sì kang, 

煞來餓死。
suah lâi gō--sí. 

十工後，
Tsa̍p kang āu, 

阮阿公奇蹟出現，
guán a-kong kî-tsik tshut-hiān, 

恢復健康出院矣，
khue-ho̍k kiān-khong tshut-īnn--ah, 

厝裡的人攏相信是khuh-looh去換阿公的性命轉來。
tshù--lí ê lâng lóng siong-sìn sī Khuh-looh khì uānn a-kong ê sènn-miā tńg--lâi.




今，
Tann, 

臺灣土狗仔佇無保育的狀況之下，
Tâi-uân thóo-káu-á tī bô pó-io̍k ê tsōng-hóng tsi hā, 

佮外來的狗種透濫去，
kah guā-lâi ê káu-tsíng thàu-lām--khì, 

純種的本土狗煞成做強欲絕種矣。
sûn-tsíng ê pún-thóo-káu suah tsiânn-tsò kiōng-beh tse̍h-tsíng--ah.

