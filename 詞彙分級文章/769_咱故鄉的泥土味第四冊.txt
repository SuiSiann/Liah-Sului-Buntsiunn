769 咱故鄉的泥土味第四冊

第一課拍干樂
Tē-it khò Phah kan-lo̍k

秋天好心情 野外好光景
Tshiu-thinn hó sim-tsîng iá-guā hó kong-kíng

相招拍干樂 一人徛一爿
Sio-tsio phah kan-lo̍k tsi̍t lâng khiā tsi̍t pîng

你用樟仔真𠢕走
Lí iōng tsiunn-á tsin gâu tsáu

伊用姜仔真𠢕吼
I iōng kiunn-á tsin gâu háu

我用林菝仔釘死狗
Guá iōng ná-pua̍t-á tìng-sí káu

欲拍干樂的進前
Beh phah kan-lo̍k ê tsìn-tsîng

先揀好柴佮車釘
Sing kíng hó tshâ kah tshia-ting 

姿勢方向用正確
Tsu-sè hong-hiòng iōng tsìng-khak

目睭嘛愛看予明
Ba̍k-tsiu mā ài khuànn hōo bîng

干樂雖然無偌大
Kan-lo̍k sui-jiân bô guā tuā

功夫攏愛上頂真
Kang-hu lóng ài siōng tíng-tsin

干樂干樂轉未停
Kan-lo̍k kan-lo̍k tńg bē thîng

嘛親像咱阿爸的心情
Mā tshin-tshīunn lán a-pah ê sim-tsîng

逐日工課做未離
Ta̍k ji̍t khang-khuè tsò buē lī

辛苦攏為阮家庭
Sin-khóo lóng uī guán ka-tîng

第二課 中秋暝
Tē-jī khò Tiong-tshiu mê

中秋夜，月娘光光照大埕，
Tiong-tshiu iā, gue̍h-nîu kng-kng tsiò tuā tiânn, 

照大埕，照出大大細細的人影。
tsiò tuā tiânn, tsiò tshut tuā-tuā-sè-sè ê lâng-iánn. 

阿兄提柚仔、麻糍佮月餅，
A-hiann the̍h iū-á, muâ-tsî kah gue̍h-piánn, 

將桌仔排甲滇滿滿。
Tsiong toh-á pâi kah tīnn-muá-muá.

阿姊咧唱歌，
A-tsé teh tshìunn-kua,

七字仔、都馬攏會曉，
Tshit-jī-á, too-má lóng ē-hiáu, 

阿公、阿媽上愛聽。
A-kong, a-má siōng ài thiann. 

邊仔閣有一群囡仔兄，
Pinn--á koh ū tsi̍t kûn gín-á-hiann, 

佇咧走相掠。
Tī-leh tsáu-sio-lia̍h. 

逐家耍甲有夠晏，
Ta̍k-ke sńg kah ū-kàu uànn, 

規氣舒蓆仔倒咧塗跤，
Kui-khì tshu tshio̍h-á tó teh thôo-kha,

攑頭看，
Gia̍h-thâu khuànn,

#嫦娥#月娘覕佇遐，
#Siông-ngôo# gue̍h-nîu bih tī hia,

阿弟仔大聲喝：#月娘姊#！
A-tī-á tuā-siann huah: #gue̍h-nîu-tsé#!

請你落來佮阮做伴。
Tshiánn lí lo̍h--lâi kah guán tsò-phuānn.

感謝月娘光焱焱，
kám-siā gue̍h-nîu kng-iānn-iānn,

伴咱團圓代代湠。
Phuānn lán thuân-înn tāi-tāi thuànn.

第三課 迷人的#墾丁#
Tē-sann khò Bê-lâng ê #Khún-ting#

南路鷹 天頂降
Lâm-lōo-ing thinn-tíng kàng 

起落青樹欉
Khí-lo̍h tshenn-tshīu-tsâng

#石水雞# 無振動
#Tsio̍h-tsuí-ke# bô tín-tāng 

等待日頭紅
Tán-thāi ji̍t-thâu âng 

#墾丁#的黃昏 逐日攏無仝
#Khún-ting# ê hông-hun ta̍k ji̍t lóng bô-kāng

#船帆石# 有美夢
#Tsûn-phâng-tsio̍h# ū bí-bāng

等候欲出港
Tán-hāu beh tshut-káng

#鵝鑾鼻# #貓鼻頭#
#Gô-luân-phīnn# #Niau-phīnn-thâu#

兩爿鬥相送
Nn̄g-pîng tàu sio-sàng

海湧閣較大 一心望起帆
Hái-íng koh-khah tuā it-sim bāng khí-phâng

夜色沉沉海平靜
Iā-sik tîm-tîm hái pîng-tsīng

晚風微微心輕鬆
Buán-hong bî-bî sim khin-sang 

迷人的天星閃閃爍
Bê-lâng ê thinn-tshenn siám-siám-sih

掛佇#大尖山頂#
Kuà tī #Tuā-tsiam-suann-tíng#

照著來來去去
Tsiò-tio̍h lâi-lâi-khì-khì

#墾丁#揣夢的人
#Khún-ting# tshuē bāng ê lâng

第四課 運動會
Tē-sì khò Ūn-tōng-huē

每一冬這个時陣，
Muí tsi̍t tang tsit ê sî-tsūn,

學校若親像咧辦喜事，
ha̍k-hāu ná-tshin-tshīunn teh pān hí-sū,

老師佮學生足無閒，
lāu-su kah ha̍k-sing tsiok bô-îng,

毋過逐家攏喙笑目笑，
m̄-koh ta̍k-ke lóng tshuì-tshiò-ba̍k-tshiò,

因為一年一擺的運動會就欲來矣！
in-uī tsi̍t nî tsi̍t pái ê ūn-tōng-huē tō beh lâi--ah! 

運動會彼工，
Ūn-tōng-huē hit kang,

每一班的穿插攏誠有精神。
muí tsi̍t pan ê tshīng-tshah lóng tsiânn ū tsing-sîn.

活動真正濟，
Ua̍h-tāng tsin-tsiànn tsē,

體操、跳舞真心適，
thé-tshau, thiàu-bú tsin sim-sik,

球類比賽蓋刺激，
kiû-luī pí-sài kài tshì-kik,

毋管是跳高、跳遠、走標抑是接力，
m̄-kuán sī thiàu-ko, thiàu-hn̄g, tsáu-pio ia̍h-sī tsiap-li̍k,

選手攏真用心。
suán-tshiú lóng tsin iōng-sim.

啦啦隊的加油聲，
La-la-tuī ê ka-iû siann,

真鬧熱。
tsin lāu-jia̍t. 

家長上熱心，
Ka-tíunn siōng jia̍t-sim,

四界鬥相共。
sì-kè tàu-sann-kāng.

社區的民眾也來參加，
Siā-khu ê bîn-tsiòng iā lâi tsham-ka,

逐家協力搝大索，
ta̍k-ke hia̍p-li̍k khiú-tuā-soh,

拍噗仔、喝聲鬧熱滾滾。
phah pho̍k-á, huah-siann lāu-jia̍t-kún-kún. 

向望明年的運動會較緊來，
Ǹg-bāng mê-nî ê ūn-tōng-huē khah kín lâi,

逐家閣做伙來比賽。
ta̍k-ke koh tsò-hué lâi pí-sài.

第五課 看醫生
Tē-gōo khò Khuànn i-sing

昨暗可能無蓋被，
Tsa-àm khó-lîng bô kah-phuē,

透早起來，
thàu-tsá khí--lâi,

頭楞楞閣直直拍咳啾，
thâu gông-gông koh ti̍t-ti̍t phah-kha-tshiùnn,

鼻水kòng-kòng流，
phīnn-tsuí kòng-kòng-lâu,

身軀燒燙燙，
sin-khu sio-thǹg-thǹg,

規个人攏無爽快。
kui-ê lâng lóng bô sóng-khuài.

阿母趕緊𤆬我去診所看醫生。
A-bú kuánn-kín tshuā guá khì tsín-sóo khuànn i-sing.

醫生檢查了，
I-sing kiám-tsa liáu,

才知影是穢著流行性感冒。
tsiah tsai-iánn sī uè-tio̍h lîu-hîng-sìng kám-mōo.

醫生講：藥仔愛會記得食，
I-sing kóng: io̍h-á ài ē-kì-tit tsia̍h,

加歇睏、加啉滾水，
ke hioh-khùn, ke lim kún-tsuí,

會較緊好。
ē khah kín hó.  

醫生交代講：
I-sing kau-tài kóng:

天氣若咧變的時，愛細膩。
thinn-khì nā teh piàn ê sî, ài sè-jī.

食物件愛注意衛生，較捷運動，
Tsia̍h mi̍h-kiānn ài tsù-ì uē-sing, khah tsia̍p ūn-tōng,

自然就有健康的身體。
tsū-jiân tō ū kiān-khong ê sin-thé. 

看這擺醫生，我加捌足濟智識。
Khuànn tsit pái i-sing, guá ke bat tsiok tsē tì-sik.

第六課 十二生相
Tē-la̍k khò Tsa̍p-jī senn-siùnn

一鼠賊仔名，二牛駛犁兄
It tshí tsha̍t-á miâ, jī gû sái lê hiann

十二生相的故事，
Tsa̍p-jī senn-sìunn ê kòo-sū, 

自細漢聽到這馬…
Tsū sè-hàn thiann kàu tsit-má … 

世間動物千萬種，
Sè-kan tōng-bu̍t tshian-bān tsióng, 

按怎干焦#十二#个？
Án-tsuánn kan-na #tsa̍p-jī# ê? 

龍虎排列無獅象，
Liông hóo pâi-lia̍t bô sai tshīunn, 

禽類哪會只有雞？
Khîm luī ná ē tsí-ū ke? 

有的國家兔換貓，
Ū ê kok-ka thòo uānn niau, 

這恁敢袂真好奇？
Tse lín kám bē tsin hònn-kî?

前後順序大疑問，
Tsîng-āu sūn-sī tuā gî-būn, 

鼠頭哪會排頭前？
Tshí thâu ná ē pâi thâu-tsîng?

龍王按怎排佇中？
Liông-ông án-tsuánn pâi tī tiong? 

豬排上尾啥原因？
Ti pâi siōng bé siánn guân-in?

故事傳久在人信，
Kòo-sū thuân kú tsāi-lâng sìn,

這恁敢攏無疑問？
Tse lín kám lóng bô gî-būn? 

龍年生囝一大堆，
Liông nî senn-kiánn tsi̍t-tuā-tui,

優秀人才有偌濟？
Iu-siù jîn-tsâi ū guā-tsē?

有人用伊來算命，
Ū lâng iōng i lâi sǹg-miā,

也有求神安太歲！
Iā ū kîu sîn an thài-suè!

相沖相剋的道理，
Sio-tshiong sio-khik ê tō-lí,

這恁敢攏有同意？
Tse lín kám lóng ū tông-ì?

第七課 車頭欲按怎去？
Tē-tshit khò Tshia-thâu beh án-tsuánn khì?

少年家，借問一下，
Siàu-liân-ke, tsioh-mn̄g --tsi̍t-ē,

火車頭毋知欲按怎去？
hué-tshia-thâu m̄ tsai beh án-tsuánn khì? 

你向頭前直直行，
Lí hiòng thâu-tsîng ti̍t-ti̍t kiânn,

過三个青紅燈，斡倒手爿，
kuè sann ê tshenn-âng-ting, uat tò-tshiú-pîng,

火車頭就佇遐。
hué-tshia-thâu tō tī hia.

勞力！敢愛坐計程車？
Lóo-la̍t! Kám ài tsē kè-thîng-tshia? 

應該毋免，
Ing-kai m̄-bián,

行路差不多幾分鐘仔就到矣！
kiânn-lōo tsha-put-to kuí-hun-tsing-á tō kàu --ah! 

多謝你！
To-siā --lí! 

先生你好！我欲去#臺南#，
Sian-sinn lí hó! Guá beh khì #Tâi-lâm#,

毋知幾點有車？
m̄ tsai kuí tiám ū tshia? 

閣#二十#分有一幫#莒光號#，阿伯你敢欲？
Koh #jī-tsa̍p# hun ū tsi̍t pang #kí-kong-hō#, a-peh lí kám beh?

好！我#七十#歲，欲買老人票，愛偌濟？
Hó! Guá #tshit-tsa̍p# huè, beh bé lāu-lâng-phiò, ài guā-tsē?

#四十二#箍，這張票收予好，
#Sì-tsa̍p-jī# khoo, tsit tiunn phiò siu hōo hó,

過地下道到第二月台坐車。
kuè tē-hā-tō kàu tē-jī gua̍t-tâi tsē tshia. 

愛較細膩咧！
Ài khah sè-jī --leh!

真多謝！恁遐好心，真值得人呵咾。
Tsin to-siā! Lín hiah hó-sim, tsin ta̍t-tit lâng o-ló. 

免客氣！這是阮應該做的。
Bián kheh-khì! Tse sī guán ìng-kai tsò --ê.

第八課 古錐的伯公
Tē-peh khò Kóo-tsui ê peh-kong

阮的伯公蹛咧庄跤，
Guán ê peh-kong tuà leh tsng-kha, 

逐工天光著去田裡行踏，
Ta̍k kang thinn-kng tio̍h khì tshân --lí kiânn-ta̍h, 

一坵一坵的稻仔佮甘蔗，
Tsi̍t khu tsi̍t khu ê tiū-á kah kam-tsià, 

敢若親像是伊的寶貝仔囝。
Kánn-ná tshin-tshīunn sī i ê pó-puè-á-kiánn. 

這馬作穡已經改做自動化，
Tsit-má tsoh-sit í-king kái-tsò tsū-tōng-huà, 

犁田毋免用牛拖。
Lê-tshân m̄-bián iōng gû thua. 

雖然人講#WTO#予人驚，
Sui-jiân lâng kóng #WTO# hōo lâng kiann, 

毋過伯公猶原真快活。
M̄-koh peh-kong iu-guân tsin khuìnn-ua̍h. 

暗頭仔廟埕就有伯公的人影，
Àm-thâu-á biō-tiânn tō ū peh-kong ê lâng-iánn, 

伊攏佇遐講古和唱歌；
I lóng tī hia kóng-kóo hām tshiùnn-kua; 

有時仔嘛會烘番麥佮番薯共阮唌，
Ū-sî-á mā ē hang huan-be̍h kah han-tsî kā guán siânn, 

予阮定定強欲流喙瀾，
Hōo guán tiānn-tiānn kiōng-beh lâu tshuì-nuā,

伊講番薯營養閣好食，
I kóng han-tsî îng-ióng koh hó-tsia̍h, 

囡仔食了，
Gín-á tsia̍h-liáu,

連鞭就會變做春風少年兄。
Liâm-mi tō ē piàn-tsò tshun-hong siàu-liân-hiann.

第九課 地牛翻身
Tē-káu khò Tē-gû huan-sin

塗跤雄雄趒一下，紲落去，
Thôo-kha hiông-hiông tiô --tsi̍t-ē, suà--lo̍h-khì,

閣幌幾若下！
koh hàinn kuí-nā ē!

地動矣！較細膩咧！
Tē-tāng --ah! Khah sè-jī --leh! 

逐家互相提醒。過一時仔，
Ta̍k-ke hōo-siong thê-tshénn. Kuè tsi̍t-sî-á, 

無閣再搖矣，
bô koh tsài iô --ah, 

較緊關gá-su、拔插頭，
khah kín kuainn gá-suh, pue̍h tshah-thâu,

才走出去外口。
tsiah tsáu tshut-khì guā-kháu. 

空地仔足濟人，
Khàng-tē-á tsiok tsē lâng, 

有人咧講：
ū lâng teh kóng:

咱#臺灣#定定有地動，
Lán #Tâi-uân# tiānn-tiānn ū tē-tāng,

地牛翻身真厲害，
tē-gû huan-sin tsin lī-hāi,

啥物時陣欲振動，
siánn-mih sî-tsūn beh tín-tāng, 

咱人攏毋知。
lán-lâng lóng m̄ tsai. 

有人應伊講：
Ū lâng ìn i kóng: 

地動是地層咧運動，
Tē-tāng sī tē-tsân teh ūn-tōng, 

塗跤咧相𤲍，
thôo-kha teh sio-kheh, 

才毋是啥物地牛咧翻身咧！
tsiah m̄ sī siánn-mi̍h tē-gû teh huan-sin --leh!

有人嘛講：
Ū lâng mā kóng: 

連現代的科技遮進步，
Liân hiān-tāi ê kho-ki tsiah tsìn-pōo, 

地動猶無法度先知影，
tē-tāng iáu bô-huat-tōo sing tsai-iánn, 

平常時，若拄著雞仔飛上樹，
pîng-siông-sî, nā tú-tio̍h ke-á pue tsiūnn tshiū,

狗蟻、杜蚓仔毋覕岫的時陣，
káu-hiā, tōo-kún-á m̄ bih siū ê sî-tsūn,

著愛張持，才會平安無代誌。
tio̍h-ài tiunn-tî, tsiah ē pîng-an bô tāi-tsì. 

我心內咧想：
Guá sim-lāi teh siūnn:

地動會有遐濟災害，
Tē-tāng ē ū hiah tsē tsai-hāi, 

雖然講是天災，
sui-jiân kóng sī thian-tsai, 

毋過真濟攏是咱家己造成的。
m̄-koh tsin tsē lóng sī lán ka-tī tsō-sîng --ê.

第十課 感謝
Tē-tsa̍p khò Kám-siā

感謝天，感謝地，
Kám-siā thinn, kám-siā tē,

感謝老母佮老爸，
Kám-siā lāu-bú kah lāu-pē,

感謝恁所賜的一切！
Kám-siā lín sóo sù ê it-tshè, 

感謝你，感謝伊，
Kám-siā lí, kám-siā i,

感謝每一个人，
Kám-siā muí tsi̍t ê lâng,

每一个日子，
Muí tsi̍t ê ji̍t-tsí,

予我平平安安，歡歡喜喜。
Hōo guá pîng-pîng-an-an, huann-huann-hí-hí.

感謝風，感謝水，
Kám-siā hong, Kám-siā tsuí,

感謝沙塗佮日頭，
Kám-siā sua-thôo kah ji̍t-thâu,

予花發甲遮爾媠。
Hōo hue huat kah tsiah-nī suí. 

感謝天，感謝地，
Kám-siā thinn, Kám-siā tē,

感謝萬物，無論大抑細，
Kám-siā bān-bu̍t, bô-lūn tuā ia̍h sè.

感謝天地的一切！
Kám-siā thinn-tē ê it-tshè!

第十一課 #臺灣#舊地名
Tē-tsa̍p-it khò #Tâi-uân# kū tē-miâ

#臺灣#地名真心適，
#Tâi-uân# tē-miâ tsin sim-sik, 

祖先號名有來歷，
Tsóo-sian hō-miâ ū lâi-li̍k, 

#高雄#較早叫#打狗#，
#Ko-hiông# khah-tsá kiò #Tánn-káu#, 

#屏東#舊名是#阿猴#，
#Pîn-tong# kū miâ sī #A-kâu#, 

#臺東#原本#寶桑莊#，
#Tâi-tang# guân-pún #Pó-song-tsng#, 

#花蓮#人人叫#洄瀾#，
#Hua-liân# lâng-lâng kiò #Huê-lân#, 

#宜蘭#舊社#噶瑪蘭#，
#Gî-lân# kū siā #Kat-má-lán#, 

#基隆#以前叫#雞籠#，
#Ke-lâng# í-tsîng kiò #Ke-lang#, 

#臺北府#叫#大佳臘#，
#Tâi-pak-hú# kiò #Tuā-ka-la̍h#, 

#桃園#叫做#桃仔園#，
#Thô-hn̂g# kiò-tsò #Thô-á-hn̂g#, 

#新竹#平埔名#竹塹#，
#Sin-tik# pênn-poo miâ #Tik-tshàm#,

#苗栗#較早是#貓里#，
#Biâu-li̍k# khah-tsá sī #Bâ-lí#,

#彰化#舊名是#半線#，
#Tsiong-huà# kū miâ sī #Puànn-suànn#, 

#嘉義#叫做#諸羅山#，
#Ka-gī# kiò-tsò #Tsu-lô-san#,

#臺南#以早是#赤崁#，
#Tâi-lâm# í-tsá sī #Tshiah-khàm#, 

#澎湖##馬公#是#媽宮#，
#Phênn-ôo# #Má-king# sī #Má-king#,

#綠島#就是#火燒島#，
#Li̍k-tó# tō sī #Hué-sio-tó#,

#蘭嶼#看若#紅頭嶼#，
#Lân-sū #khuànn ná #âng-thâu-sū#,

#馬祖#舊名#南竿塘#，
#Má-tsóo# kū miâ #Lâm-kan-tn̂g#,

#金門##仙洲#是#浯江#，
#Kim-mn̂g# #Sian-tsiu# sī #Ngôo-kang#,

#臺灣#地名有原味，
#Tâi-uân# tē-miâ ū guân-bī, 

囝孫毋通放袂記。
Kiánn-sun m̄-thang pàng bē kì.

第十二課 斑芝棉
Tē-tsa̍p-jī khò Pan-tsi-mî

斑芝花
Pan-tsi-hue 

懸懸仔 恬恬仔
Kuân-kuân-á tiām-tiām-á 

徛佇 南#臺灣#的土地
Khiā tī lâm #Tâi-uân# ê thóo-tē

徛佇 #高雄#的路佮街
Khiā tī #Ko-hiông# ê lōo kah ke

微微仔笑 因為
Bî-bî-á tshiò  in-uī

春風微微仔吹
Tshun-hong bî-bî-á tshue

黃昏的彩雲
Hông-hun ê tshái-hûn

真愛佮伊比柑紅仔底
Tsin ài kah i pí kam-âng-á té

害伊愈開愈濟
Hāi i jú khui jú tsē

毋驚風吹落塗
M̄ kiann hong tshue lo̍h-thôo

毋管人疼痛抑是怨慼
M̄-kuán lâng thiànn-thàng ia̍h-sī uàn-tsheh

斑芝棉滿樹枝
Pan-tsi-mî muá tshiū-ki

逐工向天擛手
Ta̍k kang ǹg thinn ia̍t-tshiú

用滿心的花蕊
Iōng muá-sim ê hue-luí

妝點著春天的好時節
Tsng-tiám tio̍h tshun-thinn ê hó sî-tsiat

