587 《新北市國民小學本土語言教學補充教材閩南語【學生讀本8】》

春天愛畫圖
Tshun-thinn ài uē-tôo

春天愛畫圖，
Tshun-thinn ài uē-tôo,

畫佇青青的草仔埔；
uē tī tshenn-tshenn ê tsháu-á-poo;

天地攏來做背景，
thinn-tē lóng lâi tsò puē-kíng,

野花野草鬥回應，
iá hue iá tsháu tàu huê-ìng,

山苳蒿、見笑草、紅蓮蕉，
suann-tang-o, kiàn-siàu-tsháu, âng-liân-tsiau,

自由自在的色調。
tsū-iû tsū-tsāi ê sik-tiāu.

春天愛畫圖，
Tshun-thinn ài uē-tôo,

畫佇溪仔邊的小路；
uē tī khe-á-pinn ê sió-lōo,

藍天、白雲、溪水清，
nâ-thinn, pe̍h-hûn, khe-tsuí tshing,

兩逝美麗的七彩虹，
nn̄g tsuā bí-lē ê tshit-tshái khīng,

鳥仔、龜仔佮蝴蝶，
tsiáu-á, ku-á kah ôo-tia̍p,

做伙來迎接。
tsò-hué lâi gîng-tsiap.

花草選代表
Hue-tsháu suán tāi-piáu

佇一間真媠的學校，
Tī tsi̍t king tsin suí ê ha̍k-hāu, 

有一片開滿足濟野花的草仔埔。
ū tsi̍t phiàn khui muá tsiok tsē iá hue ê tsháu-á-poo. 

有一工，
Ū tsi̍t kang, 

學校的老師宣佈欲選一種上有特色的野花，
ha̍k-hāu ê lāu-su suan-pòo beh suán tsi̍t tsióng siōng ū ti̍k-sik ê iá-hue, 

來做草仔埔的代表，
lâi tsò tsháu-á-poo ê tāi-piáu, 

評審就是各位小朋友。
phîng-sím tō sī kok-uī sió-pîng-iú.

消息傳出無偌久，
Siau-sit thuân-tshut bô guā kú, 

草仔埔傳來一陣真吵的聲音，
tsháu-á-poo thuân-lâi tsi̍t tsūn tsin tshá ê siann-im, 

原來是遐的花草當咧冤家，
guân-lâi sī hia-ê hue-tsháu tng-teh uan-ke, 

逐家攏講家己是上蓋特別的——
ta̍k-ke lóng kóng ka-kī sī siōng-kài ti̍k-pia̍t--ê——

山苳蒿代先出聲：「我是山苳蒿，
Suann-tang-o tāi-sing tshut-siann: “Guá sī suann-tang-o, 

會開烏紅的花，
ē khui oo-âng ê hue, 

雖然細細蕊仔，
sui-jiân sè sè luí-á, 

毋過風若吹就會綴伊飛，
m̄-koh hong nā tshue tō ē tuè i pue, 

真正厲害；
tsin-tsiànn lī-hāi; 

閣有我的葉仔是有名的野菜，
koh ū guá ê hio̍h-á sī ū-miâ ê iá tshài, 

食起來滋味真好，
tsia̍h --khí-lâi tsu-bī tsin hó, 

所以有人叫我『神仙菜』！」
sóo-í ū lâng kiò guá ‘sîn-sian-tshài’!” 

紅蓮蕉紲落去講：「若欲比花，
Âng-liân-tsiau suà--lo̍h-khì kóng: “Nā beh pí hue, 

免講嘛是我紅紅紅的花，
bián-kóng mā sī guá âng-âng-âng ê hue, 

色水閣迷人……。」
sik-tsuí koh bê-lâng....”

鹽酸仔草搶咧講：「無nooh，
Iâm-sng-á-tsháu tshiúnn leh kóng: “Bô --nooh, 

恁看我，
lín khuànn guá, 

我幼秀的花蕊，
guá iù-siù ê hue-luí, 

閣有溫馴的粉紅仔色，
koh ū un-sûn ê hún-âng-á-sik, 

這毋才是上媠的；
tse m̄-tsiah sī siōng suí--ê; 

而且我的骨食起來酸甜仔酸甜，
jî-tshiánn guá ê kut tsia̍h --khí-lâi sng-tinn-á-sng-tinn, 

囡仔人上愛！」
gín-á-lâng siōng ài!"

見笑草嘛大聲講：「咱的代表袂使干焦有外表，
Kiàn-siàu-tsháu mā tuā-siann kóng: “Lán ê tāi-piáu bē-sái kan-na ū guā-piáu, 

內涵閣較重要；
luē-hâm koh-khah tiōng-iàu; 

親像我謙虛有內才，
tshin-tshiūnn guá khiam-hi ū lāi-tsâi, 

人若呵咾我，
lâng nā o-ló --guá, 

共我摸一下，
kā guá bong --tsi̍t-ē, 

我的葉仔就會合起來……。」
guá ê hio̍h-á tō ē ha̍p --khí-lâi....”

刺查某輸人毋輸陣：「若是欲做代表，
Tshiah-tsa-bóo su lâng m̄ su tīn: “Nā sī beh tsò tāi-piáu, 

就愛選我這種有個性的，
tō ài suán guá tsit tsióng ū kò-sìng--ê, 

恁看我遮的刺，
lín khuànn guá tsia-ê tshì, 

佗一个敢倚近我，
tó tsi̍t ê kánn uá-kīn guá, 

我絕對會共伊黏甲規身軀全是刺！」
guá tsua̍t-tuì ē kā i liâm kah kui-sin-khu tsuân sī tshì!”

地錦花、烏子仔菜、鼠麴草、凊飯藤嘛攏來鬥鬧熱，
Tē-kím-hue, oo-tsí-á-tshài, tshí-khak-tsháu, tshìng-pn̄g-tîn mā lóng lâi tàu lāu-jia̍t,

逐家一句來一句去，
ta̍k-ke tsi̍t kù lâi tsi̍t kù khì, 

完全無欲相讓。
uân-tsuân bô beh sio-niū.

各位評審，
Kok-uī phîng-sím, 

你感覺佗一个上有資格咧？
lí kám-kak tó tsi̍t ê siōng ū tsu-keh --leh?

遊樂園
Iû lo̍k-hn̂g

爸爸：咱今仔日欲佮阿公阿媽去遊樂園喔！
Pá-pah: Lán kin-á-ji̍t beh kah a-kong a-má khì iû-lo̍k-hn̂g --ooh!

阿明：好啊！我上愛看鹿仔！我想欲看長頷鹿，梅花鹿，水鹿……
A-bîng: Hó --ah! Guá siōng ài khuànn lo̍k-á! Guá siūnn-beh khuànn tn̂g-ām-lo̍k, muî-hue-lo̍k, tsuí-lo̍k...

媽媽：阿明，你聽重耽去矣！毋是欲去遊鹿仔園，是欲去遊樂園。
Má-mah: A-bîng, lí thiann tîng-tânn --khì --ah! M̄ sī beh khì iû lo̍k-á-hn̂g, sī beh khì iû-lo̍k-hn̂g.

爸爸：嗯，會當來去……我細漢上愛的八仙樂園。
Pá-pah: Mh, ē-tàng lâi-khì... guá sè-hàn siōng ài ê Pat-sian Lo̍k-hn̂g.




阿公: 喔！讚讚讚！會當那耍水，那看海喔！
A-kong: Ooh! Tsán tsán tsán! Ē-tàng ná sńg tsuí, ná khuànn hái --ooh!

阿媽: 莫啦！耍水會曝甲烏趖趖，老歲仔嘛耍無。敢袂當去烏來的雲仙樂園坐流籠？
A-má: Mài --lah! Sńg tsuí ē pha̍k kah oo-sô-sô, lāu-huè-á mā sńg bô. Kám bē-tàng khì U-lai ê Hûn-sian lo̍k-hn̂g tsē liû-lông?

媽媽: 好啊！坐流籠，誠趣味，會當那看風景那𨑨迌。
Má-mah: Hó --ah! Tsē liû-lông, tsiânn tshù-bī, ē-tàng ná khuànn hong-kíng ná tshit-thô.

文化寶貝博物館
Bûn-huà pó-puè phok-bu̍t-kuán

歇睏的時陣欲佗踅？
Hioh-khùn ê sî-tsūn beh tó se̍h?




來去博物館做人客。
Lâi-khì phok-bu̍t-kuán tsò lâng-kheh.




遮的文化是寶貝，
Tsia-ê bûn-huà sī pó-puè,

世界無地揣。
sè-kài bô tè tshuē.




茶米館，教你按怎來焙茶；
Tê-bí-kuán, kà lí án-tsuánn lâi puē-tê;




瓷仔館，碗盤花矸逐項濟；
huî-á-kuán, uánn-puânn hue-kan ta̍k hāng tsē;




黃金館，有一塊金仔足大塊；
n̂g-kim-kuán, ū tsi̍t tè kim-á tsiok tuā tè;




礦業館，以早用塗炭來燃火；
khòng-gia̍p-kuán, í-tsá īng thôo-thuànn lâi hiânn-hué;




十三行，人面陶罐好手藝。
Tsa̍p-sann-hâng, jîn bīn tô-kuàn hó tshiú-gē.

來遮踅，
Lâi tsia se̍h,

請恁用心來體會。
tshiánn lín iōng-sim lâi thé-huē.

環境保護歌
Khuân-kíng pó-hōo kua

好山好水人人愛，
Hó san hó suí lâng-lâng ài,




環境汙染上蓋害，
khuân-kíng u-jiám siōng-kài hāi,




來來來，試看覓，
lâi lâi lâi, tshì-khuànn-māi,




保護環境逐家來，
pó-hōo khuân-kíng ta̍k-ke lâi,

糞埽分類莫凊彩，
pùn-sò hun-luī mài tshìn-tshái,

資源回收一定愛，
tsu-gûan huê-siu it-tīng ài,

節能減碳莫等待，
tsiat lîng kiám thuànn mài tán-thāi,

地球輕鬆笑咍咍。
tē-kiû khin-sang tshiò-hai-hai.

環保 #Rap#
Khuân-pó #Rap#

聽講，
Thiann-kóng, 

志明時常做環保，
Tsì-bîng sî-siông tsò khuân-pó,

綠色生活無煩惱，
li̍k-sik sing-ua̍h bô huân-ló, 

志明，
Tsì-bîng, 

你是哪會遮爾𠢕，
lí sī ná-ē tsiah-nī gâu,

資源回收愛實在；
tsu-gûan huê-siu ài si̍t-tsāi; 

做予慣勢莫亂來，
tsò hōo kuàn-sì mài luān-lâi,

綠色消費一定愛，
li̍k-sik siau-huì it-tīng ài, 

逐家相招做伙來。
ta̍k-ke sio-tsio tsò-hué lâi.

喂！『同學！』
Ueh! ‘同學!’ 

愛地球的運動怎樣來安排，
ài tē-kiû ê ūn-tōng tsuánn-iūnn lâi an-pâi, 

欲聽我就報予你知， 
beh thiann guá tō pò hōo lí tsai,

#『Come on baby』#同齊來，
#‘Come on baby’# tâng-tsê lâi,

無就愛節能，
bô tō ài tsiat-lîng, 

無就愛減碳，
bô tō ài kiám thuànn, 

生活愛安排，
sing-ua̍h ài an-pâi, 

逐家同齊來！
ta̍k-ke tâng-tsê lâi!

永和詩人楊仲佐
Íng-hô si-jîn Iûnn Tiōng-tsò

彼一工，
Hit tsi̍t kang, 

我佮阿爸行過中正橋，
guá kah a-pah kiânn-kuè Tiong-tsìng-kiô, 

阿爸問我敢知影這條橋是啥人造的，
a-pah mn̄g guá kám tsai-iánn tsit tiâu kiô sī siánn-lâng tsō--ê, 

我講毋知影。阿爸就講：
guá kóng m̄ tsai-iánn. A-pah tō kóng:

百外冬前，
Pah guā tang tsîng, 

臺北出一个𠢕人，
Tâi-pak tshut tsi̍t ê gâu-lâng, 

叫做楊仲佐。
kiò-tsò Iûnn Tiōng-tsò.

伊做過老師、記者，
I tsò-kuè lāu-su, kì-tsiá, 

嘛真𠢕種花、寫詩，
mā tsin gâu tsìng hue, siá si, 

逐項代誌攏做甲真成功，
ta̍k hāng tāi-tsì lóng tsò kah tsin sîng-kong, 

予人誠尊重。
hōo lâng tsiânn tsun-tiōng.

這陣「永和」的地名就是伊號的，
Tsit-tsūn “Íng-hô” ê tē-miâ tō sī i hō--ê, 

這條中正橋嘛是伊捐地造的。
tsit tiâu Tiong-tsìng-kiô mā sī i kuan tē tsō--ê.

現此時，
Hiān-tshú-sî, 

有真濟國家的人攏蹛佇遮，
ū tsin tsē kok-ka ê lâng lóng tuà tī tsia, 

士農工商，
sū lông kang siong, 

歡喜鬥陣，
huann-hí tàu-tīn, 

親像詩人所向望的：「永遠和平」。
tshin-tshiūnn si-jîn sóo ǹg-bāng --ê: “Íng-uán hô-pîng.”

#『加蛋』#加十箍 
#‘加蛋’# ke tsa̍p khoo

有一个阿婆第一擺佇外口買早頓。
Ū tsi̍t ê a-pô tē-it pái tī guā-kháu bé tsá-tǹg.

頭家問伊講：「請問阿婆欲愛啥物？」 
Thâu-ke mn̄g i kóng: “Tshiánn-mn̄g a-pô beh ài siánn-mih?”

阿婆講：「予我一粒#『漢堡』#！」
A-pô kóng: “Hōo guá tsi̍t lia̍p #‘漢堡’#!”

頭家講：「欲#『加蛋』#無？」
Thâu-ke kóng: “Beh #‘加蛋’#--bô?”

阿婆講：「好！」
A-pô kóng: “Hó!”

頭家講：「#『加蛋』#加十箍喔！」
Thâu-ke kóng: “#‘加蛋’# ke tsa̍p khoo --ooh.”

阿婆驚一趒，講：「遮等愛加十箍，無，我來外口等！」
A-pô kiann tsi̍t tiô, kóng: “Tsia tán ài ke tsa̍p khoo, bô, guá lâi guā-kháu tán!”

觀光瓷仔市
Kuan-kong huî-á-tshī

來！來！來！
Lâi! Lâi! Lâi!

來去觀光瓷仔市，
Lâi-khì kuan-kong huî-á-tshī,

瓷仔物件滿滿是; 
huî-á mi̍h-kiānn muá-muá-sī;

外國旅客攏佮意，
guā-kok lí-kheh lóng kah-ì,

大捾細捾買轉去。
tuā kuānn sè kuānn bé--tńg-khì.

網溪即景/楊仲佐
Bóng-khe tsik kíng / Iûnn Tiōng-tsò

城南別有網溪洲，
Sîng lâm pia̍t iú Bóng-khe-tsiu,

石壁潭清滾滾流；
Tsio̍h-piah thâm tshing kún-kún liû;

急雨平添水數尺，
kip ú pîng thiam suí sòo tshioh,

乘涼正好放輕舟。
sîng-liâng tsìng hó hòng khing-tsiu.

佇臺北城的南爿，
Tī Tâi-pak siânn ê lâm-pîng, 

有一个所在，叫做網溪洲。
ū tsi̍t ê sóo-tsāi, kiò-tsò Bóng-khe-tsiu.




網溪的兩爿是石壁，
Bóng-khe ê nn̄g-pîng sī tsio̍h-piah, 

內底的水誠清氣，
lāi-té ê tsuí tsiânn tshing-khì, 

日夜流袂停。
ji̍t iā lâu bē thîng.

若準雄雄落大雨，
Nā-tsún hiông-hiông lo̍h tuā-hōo, 

溪水就會漲起來，
khe-tsuí tō ē tiòng --khí-lâi, 

比普通時懸幾若尺，
pí phóo-thong-sî kuân kuí-nā tshioh,

這个時陣，
tsit ê sî-tsūn, 

就是划一隻細隻船仔，
tō sī kò tsi̍t tsiah sè tsiah tsûn-á, 

歇涼的好時機。
hioh-liâng ê hó sî-ki.

