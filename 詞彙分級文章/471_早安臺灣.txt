471 早安臺灣

#早安#臺灣
#早安# Tâi-uân




早起五點外開門的早頓店
Tsá-khí gōo tiám guā khui-mn̂g ê tsá-tǹg tiàm

無人的街仔路抾紙坯的oo-jí-sáng
Bô-lâng ê ke-á-lōo khioh tsuá-phue ê oo-jí-sáng

傳統的市場準備開市的菜擔
Thuân-thóng ê tshī-tiûnn tsún-pī khui-tshī ê tshài tànn

全新的一工 這是全新的一工
Tsuân sin ê tsi̍t kang tse sī tsuân sin ê tsi̍t kang

冬天的日頭出現佇咧六點外
Tang-thinn ê ji̍t-thâu tshut-hiān tī-leh la̍k tiám guā

城市的大路邊學生排隊等公車
Siânn-tshī ê tuā-lōo-pinn ha̍k-sing pâi-tuī tán kong-tshia

平凡的日子做著無平凡的夢
Pîng-huân ê ji̍t-tsí tsò tio̍h bô pîng-huân ê bāng

全新的一工
Tsuân sin ê tsi̍t kang

這是全新的一工
Tse sī tsuân sin ê tsi̍t kang

咱行咧無仝的路
Lán kiânn teh bô-kāng ê lōo

唱著仝一條歌
Tshiùnn tio̍h kāng tsi̍t tiâu kua

認真過著咱的每一工
Jīn-tsin kuè tio̍h lán ê muí tsi̍t kang

海上的島嶼蹛著毋願認輸的人
Hái-siōng ê tó-sū tuà tio̍h m̄-guān jīn-su ê lâng

發出家己的光線
Huat tshut ka-tī ê kng-suànn

日出到天暗
Ji̍t-tshut kàu thinn àm

一工過一工
Tsi̍t kang kuè tsi̍t kang

懷抱著希望
Huâi-phō tio̍h hi-bāng

等待彼一工
Tán-thāi hit tsi̍t kang

