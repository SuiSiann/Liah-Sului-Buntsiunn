534 雲州大儒俠─第二集

史豔文閃過我兩招並無反擊，
Sú Iām-bûn siám-kuè guá nn̄g tsiau pīng bô huán-kik, 

俺若第三招不能殺他，
án jio̍k tē-sann tsiau put-lîng sat thann, 

便要自殺實現諾言。
piān iàu tsū-sat si̍t-hiān lo̍k-giân. 

他又教我走，
Thann iū kà guá tsáu, 

否則我就死在萬弩之下囉，
hónn-tsik guá tō sí tsāi bān nôo tsi-hā --looh, 

我欠史豔文的情囉。
guá khiàm Sú Iām-bûn ê tsîng --looh. 

哼，
Hngh, 

快進行。
khuài tsìn-hîng.

諸位百姓聽著，
Tsu-uī peh-sènn thiann --tsiá, 

死犯乃是雲州史豔文。
sí-huān nái sī Hûn-tsiu Sú Iām-bûn. 

老夫就是朝廷元宰兼監斬官安基謀也。
Nóo-hu tsiū sī tiâu-tîng guân-tsáinn kiam Kam-tsám-kuann An Ki-bôo --iā. 

一通鼓既嚮過，
It thong-kóo kì hiòng-kuè, 

二通鼓就欲催囉。
jī thong-kóo tsiū beh tshui --looh. 

有親探親有戚探戚，
Iú tshin thàm tshin iú tshik thàm tshik, 

否則午時三刻史豔文人頭落地。
hónn-tsik gōo sî sann khik Sú Iām-bûn lâng-thâu lo̍h tē. 

監斬官，
Kam-tsám-kuann, 

卑職洪重卿能否賜死犯幾杯酒啉咧？
pi-tsit Âng Tiông-khing lîng-hónn sù sí-huān kuí pue tsiú lim --leh? 

死犯有心啉酒嗎？
Sí-huān iú sim lim-tsiú --mah? 

哈哈哈！
Ha ha ha!

好，
Hó, 

允許洪重卿進刑臺。
ún-hí Âng Tiông-khing tsìn hîng-tâi.

入去。
Ji̍p--khì.

豔文。
Iām-bûn.

洪學兄。
Âng ha̍k-hing.

唉，
Haih, 

洪某望能助你入朝廷為官，
Âng bóo bōng lîng tsōo lí ji̍p tiâu-tîng uî kuan, 

無悟反而害你遭受這種的下場。
bû ngōo huán-jî hāi lí tso-siū tsit tsióng ê hā-tiûnn.

洪學兄，
Âng ha̍k-hing, 

是豔文時運不濟命中該，
sī Iām-bûn sî-ūn put-tsè miā-tiong kai, 

烏雲遮匼棟梁材，
oo-hûn jia-khap tòng-liâng-tshâi, 

楓果壓住靈芝草，
hong-kó ap-tsū lîng-tsi-tshó, 

沉香落水當枯柴。
tîm-hiang lo̍k-suí tòng koo-tshâi.

豔文啊，
Iām-bûn --ah, 

我向陛下提出辭呈囉。
guá hiòng pè-hā thê-tshut sî-tîng --looh.

洪學兄，
Âng ha̍k-hing, 

你受我連累已經無官職。
lí siū guá liân-luī í-king bô kuann-tsit. 

學兄，
Ha̍k-hing, 

史某死無畏懼，
Sú bóo sí bô uì-kī, 

今生最遺憾者，
kim-sing tsuè uî-hām --tsiá, 

不能奉侍家鄉七十一歲的母親。
put-lîng hōng-sū ka-hiong tshit-tsa̍p-it huè ê bú-tshin.

豔文你免牽掛，
Iām-bûn lí bián khan-kuà, 

我辭官之後，
guá sî kuann tsi-hiō, 

回鄉代你奉侍嬸母。
huê hiong tāi lí hōng-sū tsím-bió.

洪學兄，
Âng ha̍k-hing, 

豔文今生不能報答山海之情，
Iām-bûn kim-sing put-lîng pò-tap san-hái tsi tsîng, 

願來生。
guān lâi-sing.

三通鼓催喔。
Sam thong-kóo tshui --ooh.

豔文，
Iām-bûn, 

你在世英雄死也英魂，
lí tsāi-sè ing-hiông sí iā ing-hûn, 

時到我會喝三聲豔文你的英魂，
sî kàu guá ē huah sann siann Iām-bûn lí ê ing-hûn, 

有冤揣冤有仇報仇，
iú uan tshuē uan iú siû pò-siû, 

洪重卿請你啉幾杯酒，
Âng Tiông-khing tshiánn lí lim kuí pue tsiú, 

略表寸意。
lio̍k piáu tshùn ì.

多謝洪學兄。
To-siā Âng ha̍k-hing.

洪重卿快離開刑臺。
Âng Tiông-khing khuài lī-khui hîng-tâi.

是是，豔文再會啦。
Sī sī, Iām-bûn tsài-huē --lah.

來生再見。
Lâi-sing tsài-kiàn.

史豔文啊！
Sú Iām-bûn --ah!

（大哥鐵乞食、范兄、李兄、亥兄攏總齊到，
(Tuā-ko Thih-khit-tsia̍h, Huān hing, Lí hing, Hāi hing lóng-tsóng tsiâu kàu, 

會造成劫犯。）
ē tsō-sîng kiap huān.)

啊！
Ah!

洪學兄，
Âng ha̍k-hing, 

煩你向監斬官請求，
huân lí hiòng Kam-tsám-kuann tshíng-kiû, 

允許我徛起來講幾句話，
ún-hí guá khiā --khí-lâi kóng kuí kù uē, 

拜託拜託。
pài-thok pài-thok.

監斬官，
Kam-tsám-kuann, 

請允許死犯徛起來講幾句話，
tshiánn ún-hí sí-huān khiā--khí-lâi kóng kuí kù uē, 

懇求你、懇求你。
khún-kiû --lí, khún-kiû --lí. 

死犯欲徛起來說話？
Sí-huān beh khiā --khí-lâi sueh-uē?

大哥，
Tuā-ko, 

史豔文的朋友真濟，
Sú Iām-bûn ê pîng-iú tsin tsuē, 

恐會影射煽動造成劫犯。
khióng ē iánn-siā siàn-tōng tsō-sîng kiap huān.

你即時出號加強戒備。
Lí tsik-sî tshut hō ka-kiông kài-pī.

是。
Sī.

准許死犯史豔文徛起來講話。
Tsún-hí sí-huān Sú Iām-bûn khiā --khí-lâi kóng-uē.

多謝。
To-siā.

時限半刻。
Sî-hān puànn khik.

各位大明國的同胞，
Kok-uī tāi-Bîng-kok ê tông-pau, 

鄉親序大兄弟姊妹，
hiong-tshin sī-tuā hiann-tī tsí-muē, 

應該知影咱的國法其一是殺人償命，
ing-kai tsai-iánn lán ê kok-huat kî it sī sat-jîn tshiâng bīng, 

咱的禮教忠孝節義絕對毋是用在犯法。
lán ê lé-kàu tiong-hàu-tsiat-gī tsua̍t-tuì m̄ sī iōng tsāi huān-huat. 

如果有人為我不滿想欲劫犯，
Jû-kó ū lâng uī guá put-buán siūnn-beh kiap huān, 

就是要使我生而不安，
tsiū sī iàu sú guá sing jî put-an, 

死而不寧。
sí jî put lîng. 

江湖路險堪夢斷，
Kang-ôo lōo hiám kham bōng tuān, 

情理法守自由行，
tsîng-lí huat-siú tsū-iû hîng, 

至望逐家做一个純純的男子漢。
tsì-bōng ta̍k-ke tsò tsi̍t ê sûn-sûn ê lâm-tsú-hàn.

老大。
Láu-tuā.

聖旨到。
Sìng-tsí kàu.

聖旨到？暫停。
Sìng-tsí kàu? Tsiām-thîng, 

聖旨。
Sìng-tsí.

吾主萬歲萬萬歲。
Ngôo-tsú bān-suè bān-bān-suè.

寡人欽旨一道，
Kuá-jîn khim-tsí it tō, 

華因開讀，
huâ in khai-tho̍k, 

寡人在西宮與御妹謝紅豆議論史豔文的罪行，
Kuá-jîn tsāi se-kiong í gī muē Tsiā Âng-tāu gī-lūn Sú Iām-bûn ê tsuē-hîng, 

結論就是史豔文降伏瓦剌金光巨人，
kiat-lūn tsiū sī Sú Iām-bûn hâng-ho̍k Uá-la̍t Kim-kong kī-jîn, 

為國解難，
uī kok kái lân, 

功勞不沒死罪赦免，
kong-lô put bua̍t sí-tsuē sià-bián, 

改刑發配至遼東充軍三年，
kái hîng huat-phuè tsì Liâu-tang tshiong-kun sann nî, 

並命刑部速辦，
pīng bīng hîng-pōo sok pān, 

聖旨讀畢欽哉三呼。
sìng-tsí tho̍k pit khim tsai sam hoo.

萬歲萬萬歲。
Bān-suè bān-bān-suè.

咱家回宮繳旨。
Tsa-ka huê kiong kiáu tsí.

容送啊。
Iông sòng --ah.

不用。
Put-iōng.

史豔文死罪赦免。
Sú Iām-bûn sí-tsuē sià-bián.

賢弟啊，恭喜喔！
Hiân-tē --ah, kiong-hí --ooh!

豔文啊，恭喜喔、恭喜喔！
Iām-bûn --ah, kiong-hí --ooh, kiong-hí --ooh!

小賤婢謝紅豆，
Sió tsiān-pī Tsiā Âng-tāu, 

你敢反背我，唉！眾將士。
lí kánn huán-puē --guá, haih! Tsiòng tsiòng-sū.

在。
Tsāi.

押史豔文到刑部辦理。
Ah Sú Iām-bûn kàu hîng-pōo pān-lí.

遵命。
Tsun-bīng.

哼！
Hngh!

史豔文，
Sú Iām-bûn, 

咱欲到遼東路長千里，
lán beh kàu Liâu-tang lōo tiông tshian lí, 

至望中途毋通出事。
tsì-bōng tiong-tôo m̄-thang tshut sū.

史豔文一向守法，
Sú Iām-bûn it-hiòng siú-huat, 

將軍放心。
tsiong-kun hòng-sim, 

英雄惜英雄，
Ing-hiông sioh ing-hiông, 

好漢疼好漢。
hó hàn thiànn hó hàn. 

知音敬知音，
Ti-im kìng ti-im, 

才女愛君子。
tsâi-lí ài kun-tsú. 

五里亭之送別，
Gōo-lí-tîng tsi sòng-pia̍t, 

離情依依。
lī-tsîng i-i. 

此時的史豔文含淚忍泣無限感傷，
Tshú-sî ê Sú Iām-bûn hâm luī jím khip bû-hān kám-siong, 

面對漫長遼東管訓之路，
bīn-tuì bān-tiông Liâu-tang kuán-hùn tsi lōo, 

男子立志出鄉關，
lâm-tsú li̍p-tsì tshut hiong-kuan, 

事若不成誓不返；
sū jio̍k put sîng sè put huán;

千山萬水路長遠，
Tshian-san-bān-suí lōo tiông-uán, 

穿風破浪不怕難，
tshuan hong phò lōng put-phà lân, 

也就是純純的男子漢。
iā tsiū sī sûn-sûn ê lâm-tsú-hàn.

大哥，
Tuā-ko, 

史小子是咱的眼中釘，
Sú siáu-tsú sī lán ê gán-tiong-ting, 

怎樣能容他活過三年？
tsuánn-iūnn lîng iông thann ua̍h-kuè sann nî?

刑期三年釋放之後，
Hîng-kî sann nî sik-hòng tsi-hiō, 

猶如彪虎生翼，
iu-jû piu-hóo sing i̍k, 

國師你認為呢？
kok-su lí jīn-uî --neh?

貧僧認為長謀不如短策。
Pîn-tsing jīn-uî tiông bôo put-jû tuán tshik.

嗯。
Mh. 

貧僧傳達馬鞍山、三棲嶺發動八千名殺手，
Pîn-tsing thuân-ta̍t Má An-san, Sam Tshe-niá huat-tōng peh-tshing miâ sat-tshiú, 

佈置在西河圍誅史小子，
pòo-tì tsāi Se-hô uî-tu Sú siáu-tsú, 

烏尼道法。
Oo-nî-tō-huat.

大哥，
Tuā-ko, 

為弟派兩名家將其懷、
uî tē phài nn̄g miâ ka-tsiòng Kî Huâi, 

吳伯混入刑部假扮做捕役，
Ngôo Phik hūn ji̍p Hîng-pōo ké pān-tsò póo-ia̍h, 

跟在史豔文的身軀邊，
kin tsāi Sú Iām-bûn ê sin-khu-pinn, 

乘機會將他暗殺。
sīng ki-huē tsiong thann àm-sat.

嗯，咱府中早先也有聘一名武林高手，
Mh, lán hú-tiong tsá-sian iā ū phìng tsi̍t miâ bú-lîm ko-tshiú, 

這次可以利用囉。
tsit tshù khó-í lī-iōng --looh. 

喚高武士入堂。
Huàn Ko bú-sū ji̍p tn̂g.

高武士入堂。
Ko bú-sū ji̍p tn̂g.

九天鳥高雲叩見相爺。
Kiú-thian-niáu Ko Hûn khàu-kiàn Siòng-iâ. 

免禮，高雲。
Bián-lé, Ko Hûn.

在。
Tsāi.

老夫待你如何？
Nóo-hu thāi lí jû-hô?

恩重如山情深似海。
Un tiōng jû san tsîng tshim sū hái.

老夫委任重事，你肯接受嗎？
Nóo-hu uí-jīm tiōng-sū, lí khíng tsiap-siū --mah?

在下赴湯踏火在所不辭。
Tsāi-hā hù-thng-ta̍p-hué tsāi-sóo put-sî.

附耳來。
Hù ní --lâi.

遵命。
Tsun-bīng.

需要聯絡太華山白蓮教主黃天忌，
Su-iàu liân-lo̍k Thài-huâ-san Pe̍h-liân kàu-tsú N̂g Thian-kī, 

策除史豔文。
tshik tû Sú Iām-bûn.

任他史小子有三頭六臂，
Jīm thann Sú siáu-tsú ū sam thiô lio̍k pì, 

也難脫死期啦，
iā lân-thuat sí-kî --lah, 

哈哈哈！
ha ha ha!

你回稟國師一切照辦。
Lí huê-pín Kok-su it-tshè tsiàu pān.

眾liâu-lô聽著。
Tsiòng liâu-lô thiann --tsiá.

在。
Tsāi.

到西河用旗號排成死形陣，
Kàu Se-hô iōng kî-hō pâi sîng sí hîng-tīn, 

戮殺史豔文。
lio̍k-sat Sú Iām-bûn. 

是。
Sī.

傳三教主白霜女冷心心來，
Thuân sam-kàu-tsú Pi̍k-song-í Líng Sim-sim --lâi. 

哈哈哈！
Ha ha ha! 

美若天仙，
Bí jio̍k thian-sian, 

令英雄鐵漢神魂飄渺。
līng ing-hiông thih-hàn sîn-hûn phiau-biáu.

總教主有何吩咐？ 
Tsóng-kàu-tsú iú hô huan-hù?

本座有任務欲予你。
Pún tsō ū jīm-bū beh hōo lí.

這所在啥物地方？
Tse sóo-tsāi siánn-mi̍h tē-hng?

離西河八里之遙，
Lî Se-hô peh lí tsi iâu, 

啊日頭猶未落海咱閣咧趕路。
ah ji̍t-thâu iah-bē lo̍h-hái lán koh leh kuánn-lōo.

這附近有客棧無？
Tse hù-kīn ū kheh-tsàn --bô?

猶遮早咧，會使閣行幾里仔。
Iah tsiah tsá --leh, ē-sái koh kiânn kuí-lí-á.

本職問你這个所在有客棧抑無啦？
Pún tsit mn̄g lí tsit ê sóo-tsāi ū kheh-tsàn ia̍h bô --lah?

有喔有喔，有一間西河驛館。
Ū --ooh ū --ooh, ū tsi̍t king Se-hô ia̍h-kuán.

好，今夜投宿西河驛館。
Hó, kim-iā tâu-siok Se-hô ia̍h-kuán.

今仔日開始，
Kin-á-ji̍t khai-sí, 

你敢會入來夢中，
lí kám ē ji̍p-lâi bāng-tiong, 

敢會佮阮來做伴。
kám ē kah gún lâi tsò-phuānn. 

敢講你攏毋知，
Kám kóng lí lóng m̄ tsai, 

我毋是凊凊彩彩溫柔咧予別人看。
guá m̄ sī tshìn-tshìn-tshái-tshái un-jiû teh hōo pa̍t-lâng khuànn. 

你應該了解我天生毋是，
Lí ing-kai liáu-kái guá thian-sing m̄ sī, 

毋是彼種#Easy type#。
m̄ sī hit tsióng #Easy type#. 

但是有你佇身邊，
Tān-sī ū lí tī sin-pinn, 

我的情就像大海。
guá ê tsîng tiō tshiūnn tuā-hái. 

你敢知？
Lí kám tsai? 

從今以後我的心無別人，
Tsiông kim í-āu guá ê sim bô pa̍t-lâng, 

只有你，
tsí-ū lí, 

才會當來接受阮的愛佮阮的關懷。
tsiah ē-tàng lâi tsiap-siū gún ê ài kah gún ê kuan-huâi. 

我嘛知，
Guá mā tsai, 

你是袂曉對我來表示你的愛，
lí sī buē-hiáu tuì guá lâi piáu-sī lí ê ài, 

是愛人、是朋友、我毋管，
sī ài-jîn, sī pîng-iú, guá m̄-kuán, 

欲綴你到天邊海角，
beh tuè lí kàu thinn-pinn hái-kak, 

這是我理想的愛。
tse sī guá lí-sióng ê ài.

哈！
Ha!

哼！你敢知？
Hngh! Lí kám tsai?

知啥？
Tsai siánn?

你乎#BCC#喔！
Lí --honnh #BCC# --ooh!

啊是啥物號做#BCC#？
Ah sī siánn-mi̍h hō-tsò #BCC#?

這你毋知？
Tse lí m̄ tsai? 

就是講乎，
Tō sī kóng --honnh, 

#B#就是媠啊，
#B# tō sī suí --ah, 

媠閣兼緣投啊。
suí koh kiam iân-tâu --ah.

你敢知？
Lí kám tsai?

啥？
Siánn?

#BCC#就是䆀糊糊。
“BCC” tiō sī bái-kôo-kôo.

啊你這个賣唱女敢侮辱本役，
Ah lí tsit ê māi-tshiàng-lí kánn bú-jio̍k pún ia̍h, 

啊！
ah!

身為部役如此無禮對人，
Sin-uî pōo-ia̍h jî-tshú bô-lé tuì lâng, 

亂來，
luān-lâi, 

將你遣送回轉刑部處罰。
tsiong lí khián-sàng huê-tsuán Hîng-pōo tshú-hua̍t.

將軍請息怒，
Tsiong-kun tshiánn sik nōo, 

兩位部役聞歌起舞雖有失態，
lióng uī pōo-ia̍h bûn ko khí-bú sui iú sit-thài, 

念及初犯請寬恕他吧。
liām ki̍p tshoo huān tshiánn khuan-sù thann --pah.

哼！
Hngh! 

其次再犯就送上司嚴處，
Kî-tshù tsài huān tsiū sàng siōng-si giâm-tshú, 

明天咧欲早行回房去睡吧。
bîng-thian tih-beh tsá hîng huê pâng khì suī --pah.

是。
Sī.

你敢知？
Lí kám tsai?

知啥物？
Tsai siánn-mi̍h?

你鐵面無私啊。
Lí thih-bīn-bû-su --ah.

公事公辦是應該啊。
Kong-sū kong-pān sī ing-kai --ah.

你敢知？
Lí kám tsai?

怎樣是毋？
Tsuánn-iūnn sī --m̄?

這个犯人真善良，
Tsit ê huān-lâng tsin siān-liông, 

真有才氣閣真英俊呢。
tsin ū tsâi-khì koh tsin ing-tsùn --neh.

同感同感。
Tông-kám tông-kám.

阮閣來唱歌跳舞，
Gún koh lâi tshiùnn-kua thiàu-bú, 

慰問這个犯人佮將軍你乎。
uì-būn tsit ê huān-lâng kah tsiong-kun lí --honnh.

啊，
Ah, 

好囉好囉，已經暗啊，
hó --looh hó --looh, í-king àm --ah, 

唱歌跳舞會造成安寧妨害，
tshiùnn-kua thiàu-bú ē tsō-sîng an-lîng hông-hāi, 

豔文咱回房休息吧。
Iām-bûn lán huê pâng hiu-sik --pah.

是，將軍。
Sī, tsiong-kun. 

王將軍外面有刺客。
Ông tsiong-kun guā-bīn ū tshì-khik.

嗯？
Mh? 

你敢知？
Lí kám tsai?

啥人？
Siánn-lâng?

阮佇咧外面等你啊。
Gún tī-leh guā-bīn tán --lí --ah.

王將軍，王將軍？
Ông tsiong-kun, Ông tsiong-kun?

刺客束手自縛。
Tshì-khik sok-tshiú tsū-pa̍k.

將軍莫受氣啦，我春蘭。
Tsiong-kun mài siū-khì --lah, guá Tshun-lân.

夏荷。
Hē-hô.

冬梅。
Tang-muê.

秋菊啦。
Tshiu-kiok --lah.

阮毋是刺客啦。
Gún m̄ sī tshì-khik --lah.

更深人靜的時陣佇窗外鬼鬼祟祟。
Kenn-tshim jîn-tsīng ê sî-tsūn tī thang-guā kuí-kuí-suī-suī.

哈哈哈！
Ha ha ha! 

阮想奏樂跳舞予你欣賞。
Gún siūnn tsàu-ga̍k thiàu-bú hōo lí him-sióng.

哼！無聊！
Hngh! Bô-liâu！

史豔文提高警覺來。
Sú Iām-bûn thê ko kíng-kak lâi.

覆面英雄你何苦要動武呢？
Hok-bīn ing-hiông lí hô-khóo iàu tōng-bú --neh?

讓你死在此地免受千里折磨。
Jiāng lí sí tsāi tshú tē bián siū tshian lí tsiat-buâ.

江湖的障眼法，
Kang-ôo ê tsiòng-gán-huat, 

是奸臣派來的殺手嗎？
sī kan-sîn phài lâi ê sat-tshiú --mah?

你敢知？
Lí kám tsai?

啥？
Siánn?

你的功夫高超呢。
Lí ê kang-hu ko-tshiau --neh.

那烏衣覆面人是你？
Ná oo-i hok-bīn-jîn sī lí?

是我毋是我有啥物差別？
Sī guá m̄ sī guá ū siánn-mi̍h tsha-pia̍t? 

反正你可以利用這个機會逃脫啊。
Huán-tsìng lí khó-í lī-iōng tsit ê ki-huē tô-thuat --ah.

罪犯應該接受刑罰，
Tsuē-huān ing-kai tsiap-siū hîng-hua̍t, 

姑娘，
koo-niû, 

暗囉，
àm --looh, 

毋通閣再鬧囉。
m̄-thang koh-tsài nāu --looh.

史豔文遮爾正直，
Sú Iām-bûn tsiah-nī tsìng-ti̍t, 

遮爾古意嗎？
tsiah-nī kóo-ì --mah?

奸相派出超級武士，
Kan siòng phài tshut tshiau-kip bú-sū, 

九天鳥高雲欲殺史豔文，
Kiú-thian-niáu Ko Hûn io̍k sat Sú Iām-bûn, 

也來到西河驛館囉。
iā lâi-kàu Se-hô ia̍h-kuán --looh. 

三棲嶺三千五百名的土匪兵，
Sam-tshe-niá sann-tshing-gōo-pah miâ ê thóo-huí-ping, 

日馳夜趕也將到西河，
ji̍t tî iā kuánn iā tsiong kàu Se-hô, 

馬鞍山三千五百名的江湖殺手，
Má An-san sann-tshing-gōo-pah miâ ê kang-ôo sat-tshiú, 

也向西河目標急進。
iā hiòng Se-hô bo̍k-phiau kip tsìn. 

正直的王俊被四奇女的魔音困住無法脫身。
Tsìng-ti̍t ê Ông Tsùn pī Sù kî lí ê môo im khùn tsū bô-huat thuat-sin.




啊你想欲脫逃。
Ah lí siūnn-beh thuat-tô.

役官我毋是脫逃啊。
Ia̍h-kuann guá m̄ sī thuat-tô --ah.

眾駕差啊！
Tsiòng kè-tshe --ah!

在。
Tsāi.

圍起來啊。
Uî --khí-lâi --ah.

役官差官，
Ia̍h-kuann tshe-kuann, 

史某毋是脫逃，
Sú bóo m̄ sī thuat-tô, 

你聽我說明吧。
lí thiann guá sueh-bîng --pah. 

啊免講啦，
Ah bián kóng --lah, 

捆起來，
khún --khí-lâi, 

用鐵鍊共吊咧大樹。
iōng thih-liān kā tiàu leh tuā tshiū.

趁這个機會好收拾這个史小子的狗命囉，
Thàn tsit ê ki-huē hó siu-si̍p tsit ê Sú siáu-tsú ê káu-miā --looh, 

嘿嘿嘿。
heh heh heh.

著，
Tio̍h, 

對要害共拍予死，
tuì iàu-hāi kā phah hōo sí, 

轉來見提督爺，
tńg--lâi kìnn thê-tok-iâ, 

領兩百兩的黃金。
niá nn̄g-pah niú ê n̂g-kim .

著，
Tio̍h, 

來人啊，
lâi jîn --ah, 

動手拍這个逃犯拍予死。
tāng-tshiú phah tsit ê tô-huān phah hōo sí.

春蘭、夏荷、冬梅、秋菊，
Tshun-lân, Hē-hô, Tang-muî, Tshiu-kiok, 

恁怎樣佇遮咧攪擾王將軍咧？
lín tsuánn-iūnn tī tsia leh kiáu-jiáu Ông tsiong-kun --leh? 

共回一个毋著咧。
Kā huê tsi̍t ê m̄-tio̍h --leh.

王將軍，
Ông tsiong-kun, 

失禮之處請你海涵。
sit-lé tsi tshù tshiánn lí hái-hâm.

哼。
Hngh!

王將軍，
Ông tsiong-kun,

你的役差將史豔文吊在樹上毒打毒刑。
 lí ê ia̍h-tshe tsiong Sú Iām-bûn tiàu tsāi tshiū-siōng to̍k-tánn to̍k-hîng.

啊？
Ah?

首領，
Siú-líng, 

紲落去的任務呢？
suà --lo̍h-khì ê jīm-bū --neh?

恁守在恁的陣地，
Lín siú tsāi lín ê tīn-tē, 

等候我的飛書調遣。
tán-hāu guá ê hui-su tiàu-khián.

是。
Sī.

停手，
Thîng-tshiú, 

恁這班蠢才。
lín tsit pan tshún tshâi.

王將軍啊，
Ông tsiong-kun --ah, 

你有所不知啊，
lí iú sóo put ti --ah, 

史豔文咧欲脫逃予阮掠著，
Sú Iām-bûn tih-beh thuat-tô hōo gún lia̍h--tio̍h, 

小小共伊警誡，
sió-sió kā i kíng-kài, 

這嘛無啥要緊。
tse mā bô siánn iàu-kín.

嗯，
Mh, 

放落來。
pàng --lo̍h-lâi.

遵命。
Tsun-bīng.

史豔文，
Sú Iām-bûn, 

本職對你相當的照顧，
pún tsit tuì lí siong-tong ê tsiàu-kòo, 

你為何利用彼班怪女人，
lí uī-hô lī-iōng hit pan kuài lí-jîn, 

調虎離山之計咧欲逃脫咧？
tiàu-hóo-lî-san tsi kè tih-beh tô-thuat --leh?

王將軍，
Ông tsiong-kun, 

請別誤會，
tshiánn pia̍t gōo-huē, 

如果我若想逃脫就不再回店囉。
jû-kó guá nā siūnn tô-thuat tsiū put-tsài huê tiàm --looh. 

發生啥物事？
Huat-sing siánn-mi̍h sū?

因為彼位美豔的歌女，
In-uī hit uī bí-iām ê kua-lí, 

是江湖異人，伊。
sī kang-ôo ī-jîn, i.

趕緊服下藥丸，
Kuánn-kín ho̍k-hā io̍h-uân, 

歌女怎樣？
kua-lí tsuánn-iūnn?

伊的功夫十足厲害，
I ê kang-hu tsa̍p-tsiok lī-hāi, 

智慧高超，
tì-huī ko-tshiau, 

伊的輕功引我到密林，
i ê khin-kong ín guá kàu ba̍t-nâ, 

教我乘機逃亡，
kà guá sīng ki tô-bông, 

我卻不理他就回客棧囉。
guá khiok put lí thann tsiū huê kheh-tsàn --looh.

真正是天下第一戇直的史豔文。
Tsin-tsiànn sī thian-hā tē-it gōng-ti̍t ê Sú Iām-bûn. 

哼！
Hngh!

眾役差。
Tsiòng ia̍h-tshe.

在。
Tsāi.

好上床囉。
Hó tsiūnn tshn̂g --looh. 

是。
Sī.

你遍體鱗傷，
Lí piàn-thé lîn-siong, 

我共你扶入客房療傷吧。
guá kā lí hû ji̍p kheh-pâng liâu-siong --pah. 

將軍啊，
Tsiong-kun --ah, 

啊遮有彼號治外傷的藥膏，
ah tsia ū hit-lō tī guā-siong ê io̍h-ko, 

啊今就三更外，
ah tann tō sann-kenn guā, 

睏一時就天光囉，
khùn tsi̍t-sî tō thinn-kng --looh, 

逐家好睏啊好睏啊。
ta̍k-ke hó khùn --ah hó khùn --ah. 

店主阿伯，
Tiàm-tsú a-peh, 

我可否借你的神桌佮香燭咧？
guá khó hónn tsioh lí ê sîn-toh kah hionn-tsik --leh?

當然可以啊，
Tong-jiân khó-í --ah, 

著啦，
tio̍h --lah, 

啊拜神求平安啦。
ah pài sîn kiû pîng-an --lah.

另外欲共你借八个銅錢來卜卦。
Līng-guā beh kā lí tsioh peh ê tâng-tsînn lâi pok-kuà.

啊！
Ah! 

你會卜卦喔？
Lí ē pok-kuà --ooh? 

你是欲卜啥人？
Lí sī beh pok siánn-lâng?

卜我的母親身體是否康寧。
Pok guá ê bú-tshin sin-thé sī-hónn khong-lîng.

啊恁老母是幾歲矣？
Ah lín lāu-bú sī kuí huè --ah?

七十一歲囉，
Tshit-tsa̍p-it huè --looh , 

我是單生兒啊。
guá sī tan-sing-jî --ah.

喔，有夠可憐，
Ooh, ū-kàu khó-liân, 

七十一歲的老母，
tshit-tsa̍p it huè ê lāu-bú, 

啊閣單生你一个爾爾，
ah koh tan senn lí tsi̍t ê niā-niā, 

又犯罪閣送管訓。
iū huān-tsuē koh sàng kuán-hùn. 

好啦好啦，
Hó --lah hó --lah, 

入來卜卦，
ji̍p-lâi pok-kuà, 

入來卜卦。
ji̍p-lâi pok-kuà.

焚香拜請，
Hûn hiang pài-tshiánn, 

先天聖人伏羲、神農，
sian-thian sìng-jîn Ho̍k-hi, Sîn-lông, 

後天聖人文王、周公，
hiō-thian sìng-jîn Bûn-ông, Tsiu-kong, 

弟子史豔文學研神課、易經爻辭，
tē-tsú Sú Iām-bûn ha̍k gián sîn khò, I̍k-king Ngâu-sî, 

今仔日八月十四日寅時動爻，
kin-á-ji̍t peh--gue̍h tsa̍p sì ji̍t în-sî tōng ngâu, 

祈望諸聖明示家母之吉凶。
kî-bōng tsu sìng bîng-sī ka-bió tsi kiat-hiong.

首先卜出坤卦第一爻，
Siú-sian pok tshut khun-kuà tē-it ngâu, 

母親平安。
bú-tshin pîng-an. 

第二卜出巽卦第三爻，
Tē-jī pok tshut Sùn-kuà tē-sann ngâu, 

有驚無險。
iú-kiann-bô-hiám. 

第三卜出兌卦第六爻，
Tē-sann pok tshut tuē-kuà tē-la̍k ngâu, 

亢龍有悔。
khòng-liông iú hué. 

兌卦屬金，
Tuē-kuà sio̍k kim, 

嗯，刀劍之類，
mh, to-kiàm tsi luī, 

亢龍有悔是剝卦，
khòng-liông iú hué sī pak-kuà, 

有人咧欲行刺，
ū lâng tih-beh hîng-tshì, 

是誰要來殺我呢？
sī suî iàu lâi sat ngóo --neh?




正是我，九天鳥高雲。
Tsiànn sī guá, Kiú-thian-niáu Ko Hûn.

高壯士，遮暗來必有急事吧？
Ko tsòng-sū, tsia àm lâi pit iú kip sū --pah?

明人不做暗事，我咧欲來殺你。
Bîng jîn put tsò àm sū, guá tih-beh lâi sat lí.

高壯士為何要殺史某呢？
Ko tsòng-sū uī-hô iàu sat Sú bóo --neh?

受人錢財，為人消災。
Siū lâng tsînn-tsâi, uī lâng siau-tsai.

史某與高壯士素無冤仇，
Sú bóo í Ko tsòng-sū sòo bû uan-siû, 

何能平白死於壯士刀下呢？
hô lîng pîng-pe̍h sí î tsòng-sū to hā --neh?

那你就出招吧。
Ná lí tsiū tshut-tsiau --pah. 

君子愛口，
Kun-tsú ài kháu, 

虎豹愛爪，
hóo pà ài jiáu, 

史某望能與壯士多談幾句呢。
Sú bóo bōng lîng í tsòng-sū to tâm kuí kù --neh.

好吧。
Hó --pah.

高壯士對史某遲遲不下手，
Ko tsòng-sū tuì Sú bóo tî-tî put hē-tshiú, 

顯出君子之風啊。
hián tshut kun-tsú tsi hong --ah. 

兩个原因。
Nn̄g ê guân-in.

喔？
Ooh?

第一，
Tē-it, 

你有別人做袂到的耐性，
lí ū pa̍t-lâng tsò-bē-kàu ê nāi-sìng, 

第二，
tē-jī, 

你有一粒珍貴的孝心。
lí ū tsi̍t lia̍p tin-kuì ê hàu-sim.

嗯，
Mh, 

高壯士，
Ko tsòng-sū, 

君子多問多識擇其長而從之。
kun-tsú to būn to sik ti̍k kî tióng jî tsiông --tsi. 

古人云：良禽擇木而棲，
Kóo-jîn în: liông khîm ti̍k bo̍k jî tshe, 

賢人擇主而事。
hiân-jîn ti̍k tsú jî sū. 

想高壯士所事之主，
Siūnn Ko tsòng-sū sóo sū tsi tsú, 

定是奸險之人物乎？
tīng sī kan-hiám tsi jîn-bu̍t --honnh?

我破柴不破柴砧，
Guá phuà-tshâ put phuà tshâ-tiam, 

不過史豔文你能活過今夜，
put-kò Sú Iām-bûn lí lîng ua̍h-kuè kim-iā, 

不能活過明天。
put-lîng ua̍h-kuè bîng-thian.

既是明天必亡，
Kì sī bîng-thian pit bông, 

史某願今夜死在高壯士之劍下。
Sú bóo guān kim-iā sí tsāi Ko tsòng-sū tsi kiàm-hā.

情況不同要看你的造化，
Tsîng-hóng put-tông iàu khuànn lí ê tsō-huà, 

明天恁定要通過西河，
bîng-thian lín tīng iàu thong-kuè Se-hô, 

才到通遼東的大路。
tsiah kàu thong Liâu-tang ê tuā-lōo. 

但是西河兩岸伏有萬外人咧欲殺你，
Tān-sī Se-hô lióng-gān ho̍k iú bān guā lâng tih-beh sat --lí, 

任你有通天徹地之能，
jīm lí ū thong-thian thiat-tē tsi lîng, 

也無法脫過死關。
iā bû-huat thuat-kuè sí-kuan.

這，
Tse, 

高壯士所帶之寶劍，
Ko tsòng-sū sóo tuà tsi pó-kiàm, 

是龍泉寶劍乎？
sī Liông-tsuân pó-kiàm --honnh? 

史豔文你行家啦，
Sú Iām-bûn lí hâng-ka --lah, 

這口劍就是春秋戰國造劍
tsit kháu kiàm tō sī Tshun-tshiu Tsiàn-kok tsō-kiàm 

名匠歐冶子之
bîng-tshiūnn Au-iá-tsú tsi 

精心傑作龍泉寶劍，
tsing-sim kia̍t-tsok Liông-tsuân pó-kiàm, 

有切銅斷鐵砍金削玉之銳。
iú tshiat tâng tuān thih khám kim siah gio̍k tsi luē.

還能吐出龍氣滅火之能。
Huân lîng thòo-tshut liông-khì bia̍t-hué tsi lîng.

這口龍泉劍助你明天闖死關。
Tsit kháu Liông-tsuân kiàm tsōo lí bîng-thian tshuàng sí-kuan.

可是要王將軍的允許啊。
Khó-sī iàu Ông tsiong-kun ê ún-hí --ah. 

史豔文，
Sú Iām-bûn, 

你應該接受高壯士的雅意啊。
lí ing-kai tsiap-siū Ko tsòng-sū ê ngá-ì --ah.

多謝高壯士不殺又贈劍，
To-siā Ko tsòng-sū put sat iū tsān kiàm, 

史豔文釋放之日圖報萬一。
Sú Iām-bûn sik-hòng tsi ji̍t tôo-pò bān-it.

報答毋免，
Pò-tap m̄-bián,

你愛記住兩个故事，
lí ài kì-tsū nn̄g ê kòo-sū, 

寶劍贈烈士碎琴謝知音，
pó-kiàm tsān lia̍t-sū tshuì-khîm siā ti-im, 

別囉！
pia̍t --looh!

真是英雄惜英雄啊。
Tsin-sī ing-hiông sioh ing-hiông --ah.

王將軍，
Ông tsiong-kun, 

這口寶劍交你保管。
tsit kháu pó-kiàm kau lí pó-kuán.

何故要交我保管？
Hô-kòo iàu kau guá pó-kuán?

因為犯人帶武器再次犯法啊。
In-uī huān-lâng tài bú-khì tsài-tshù huān-huat --ah. 

啊，
Ah! 

著啊，
Tio̍h --ah, 

本職差一點仔就違法，
pún tsit tsha tsi̍t-tiám-á tsiū uî-huat, 

這口寶劍敝職保管到
tsit kháu pó-kiàm pī-tsit pó-kuán kàu 

你釋放之日交還你。
lí sik-hòng tsi ji̍t kau-hîng --lí. 

天色將明囉，
Thian-sik tsiong bîng --looh, 

你需要休息一下。
lí su-iàu hiu-sik --tsi̍t-ē.

將軍你嘛是。
Tsiong-kun lí mā sī.

師父啊，
Su-hū --ah, 

啊行到遮有一間驛館。
ah kiânn kàu tsia ū tsi̍t king ia̍h-kuán. 

啊今天光矣，
Ah tann thinn-kng --ah, 

啊今是欲歇睏抑是欲來趕路？
ah tann sī beh hioh-khùn ia̍h-sī beh lâi kuánn-lōo?

食早飯之後，
Tsia̍h tsá-pn̄g tsi-hiō, 

休息三點鐘再來趕路。
hiu-sik sann tiám-tsing tsài lâi kuánn-lōo.

哇，
Uah, 

店門開矣。
tiàm-mn̂g khui --ah.

人客𠢕早、𠢕早。
Lâng-kheh gâu-tsá, gâu-tsá.

豔文嗎？
Iām-bûn --mah?

周大哥，
Tsiu tuā-ko, 

正是豔文啊。
tsiànn sī Iām-bûn --ah.

你到底犯了啥物罪呢？
Lí tàu-té huān liáu siánn-mih tsuē --neh?

君子豈無犯乎？
Kun-tsú khí bû huān --honnh? 

豔文有兩件事重託，
Iām-bûn ū nn̄g kiānn sū tiōng-thok, 

望周大哥千里帶口信予我的母親。
bōng Tsiu tuā-ko tshian-lí tài khió-sìn hōo guá ê bú-tshin.

請說請說。
Tshiánn sueh tshiánn sueh.

第一西河兩岸伏有萬外个賊兵要殺我，
Tē-it Se-hô lióng-gān ho̍k iú bān guā ê tsha̍t-ping iàu sat --guá, 

劣弟如有不測，
lua̍t-tē jû iú put-tshik, 

勞煩大哥將屍骨運回雲州故里。
lô-huân tuā-ko tsiong si-kut ūn-huê Hûn-tsiu kòo-lí. 

如奇蹟出現安然過關，
Jû kî-tsik tshut-hiān an-jiân kuè-kuan, 

望大哥對家母說圓謊。
bōng tuā-ko tuì ka-bió sueh uân-hóng.

後弟要說啥物呢？
Hāu tē iàu sueh siánn-mi̍h --neh?

就說劣弟到北國行商，
Tsiū sueh lua̍t-tē kàu Pak-kok hîng-siong, 

三年後才會得回家。
sann nî āu tsiah ē-tit huê-ka.

豔文，你。
Iām-bûn, lí.

咱要起程囉，
Lán iàu khí-thîng --looh, 

眾差役，
tsiòng tshe-ia̍h, 

行。
kiânn.

好，行！
Hó, kiânn!

大哥再見。
Tuā-ko tsài-kiàn.

豔文啊，
Iām-bûn --ah, 

保重啊。
pó-tiōng --ah.

師父，
Su-hū, 

豔文是咱雲州的大儒俠呢，
Iām-bûn sī lán Hûn-tsiu ê tāi-jû-kiap --neh, 

是按怎哪會遮爾悽慘？
sī án-tsuánn ná ē tsiah-nī tshi-tshám?

愛佮人冤家相刣，
Ài kah lâng uan-ke sio-thâi, 

官廳列入流氓，
kuann-thiann lia̍t-ji̍p liû-bâng, 

所以咧欲送到遼東管訓。
sóo-í tih-beh sàng kàu Liâu-tang kuán-hùn.

歹囡仔送管訓是應該的，
Pháinn gín-á sàng kuán-hùn sī ing-kai--ê, 

毋過有萬外人咧欲共圍殺，
m̄-koh ū bān guā lâng tih-beh kā uî-sat, 

哎喲，
ai-iō, 

這件事無單純喔！
tsit kiānn sū bô tan-sûn --ooh!

嗯。
Mh.

咱雲州出兩个英雄啦，
Lán Hûn-tsiu tshut nn̄g ê ing-hiông --lah, 

一个就是雲州大儒俠史豔文，
tsi̍t ê tiō sī Hûn-tsiu tāi-jû-kiap Sú Iām-bûn, 

啊一个就是你賽關公周雄啦。
ah tsi̍t ê tō sī lí Sài-kuan-kong Tsiu Hiông --lah.

嗯。
Mh.

哈哈哈！
Ha ha ha!

笑啥貨？
Tshiò sánn-huè?

師傅啊，
Sai-hū --ah, 

彼史豔文乎，
he Sú Iām-bûn --honnh, 

咧共你試探呢。
leh kā lí tshì-thàm --neh.

試探啥物？
Tshì-thàm siánn-mi̍h?

伊講彼个西河岸有萬外人咧欲刣伊啊，
I kóng hit ê Se-hô-huānn ū bān guā lâng tih-beh thâi i --ah, 

啊你是毋是敢去助伊一臂之力。
ah lí sī m̄ sī kánn khì tsōo i it-pì-tsu-li̍k. 

你若敢去，
Lí nā kánn khì, 

按呢就是真真正正的賽關公周雄，
án-ne tō sī tsin-tsin-tsiànn-tsiànn ê Sài-kuan-kong Tsiu Hiông, 

啊若毋敢去共助陣，
ah nā m̄ kánn khì kā tsōo-tīn, 

哼，
hngh, 

名無其實，
bîng bû kî-si̍t, 

歕雞胿的。
pûn-ke-kui--ê.

你想我會去助陣嗎？
Lí siūnn guá ē khì tsōo-tīn --mah?

我想師傅你聽著萬外人，
Guá siūnn sai-hū lí thiann-tio̍h bān guā lâng, 

跤尾攏冷去毋敢去啦。
kha-bué lóng líng--khì m̄ kánn khì --lah. 

Î？賽關公啥物陣都戰過囉，
Î? Sài-kuan-kong siánn-mi̍h tīn to tsiàn-kuè --looh, 

萬外人啥物稀罕。
bān guā lâng siánn-mi̍h hi-hán. 

啊正港的賽關公，
Ah tsiànn-káng ê Sài-kuan-kong, 

師傅啊，
sai-hū --ah, 

行。
kiânn.

先食早飯，
Sing tsia̍h tsá-pn̄g, 

然後休息三刻才參戰猶袂慢。
jiân-āu hiu-sik sann khik tsiah tsham-tsiàn iah bē bān.

讚！
Tsán!

這步激將法，
Tsit pōo kik-tsiòng-huat, 

讚！
tsán!

按察的部下小智子李猴，
Àn-tshat ê pōo-hā Sió-tì-tsú Lí Kâu, 

急馬咧欲到杭州劉家店，
kip má tih-beh kàu Hâng-tsiu Lâu-ka-tiàm, 

揣史豔文大破太虛金光塔解救按察。
tshuē Sú Iām-bûn tāi phuà Thài-hi-kim-kong-thah kái-kiù Àn-tshat.

差三秒間就去予劊子手共斬頭。
Tsha sann bió kan tō khì hōo khuài-tsú-tshiú kā tsám thâu.

唅？
Hannh? 

啊恁逐家目睭金金看豔文予人斬頭就著啦乎。
Ah lín ta̍k-ke ba̍k-tsiu kim-kim-khuànn Iām-bûn hōo lâng tsám thâu tō tio̍h --lah --honnh.

阮嘛是準備欲劫犯。
Gún mā sī tsún-pī beh kiap-huān.

劫犯？
Kiap-huān?

但是豔文徛起來講話，
Tān sī Iām-bûn khiā --khí-lâi kóng-uē, 

暗示阮逐家袂使劫犯。
àm-sī gún ta̍k-ke bē-sái kiap huān.

豔文是按怎，
Iām-bûn sī án-ná, 

哪會甘願死啊？
ná ē kam-guān sí --lah?

啊佇彼个開刀的三秒前聖旨到。
Ah tī hit ê khui-to ê sann bió tsîng sìng-tsí kàu.

啊真正有影千鈞一髮之際，
Ah tsin-tsiànn ū-iánn tshian-kin-it-huat tsi tsè, 

啊閣紲落去咧？
ah koh suà --lo̍h-khì --leh?

彼个赦旨是按怎呢，
Hit ê sià-tsí sī án-tsuánn --neh, 

奸臣有收一个義女叫神童謝紅豆。
kan-sîn ū siu tsi̍t ê gī-lí kiò sîn-tông Tsiā Âng-tāu. 

啊彼个謝紅豆是皇帝收起來做義妹的皇姑啊，
Ah hit ê Tsiā Âng-tāu sī hông-tè siu --khí-lâi tsò gī-muē ê hông-koo --ah, 

啊伊喔足巧的，
iah i --ooh tsiok khiáu--ê, 

佮皇帝理論豔文的這个罪行。
kah hông-tè lí-lūn Iām-bûn ê tsit ê tsuē-hîng. 

啊皇帝論輸，
Ah hông-tè lūn su, 

所以才出赦詔，
sóo-í tsiah tshut sià-tsiàu, 

死罪赦免，
sí-tsuē sià-bián, 

發配到遼東充軍三年。
huat-phuè kàu Liâu-tang tshiong-kun sann nî. 

三年！
Sann nî! 

可憐的豔文，
Khó-liân ê Iām-bûn, 

愛閣受三年的苦，
ài koh siū sann nî ê khóo, 

豔文啊。
Iām-bûn --ah.

死狗舂墓壙啊！
Sí-káu tsing bōng-khòng --iah!

啊，
Ah, 

歹勢歹勢，
pháinn-sè pháinn-sè, 

啊就是彼急擋，
ah tō sī he kip tòng, 

啊自按呢馬卸鞍啦。
ah tsū-án-ne bé sià uann --lah. 

喂，
Eh, 

客官啊你遐爾緊，
kheh-kuann ah lí hiah-nī kín, 

是欲來用餐抑是欲歇店？
sī beh lâi iōng-tshan a̍h-sī beh hioh-tiàm?

啊這撥一邊，
Ah tse puah tsi̍t pinn, 

請問恁這个貴店是否有蹛一个雲州大儒俠史豔文呢？
tshiánn-mn̄g lín tsit ê kuì-tiàm sī hónn ū tuà tsi̍t ê Hûn-tsiu tāi-jû-kiap Sú Iām-bûn --neh?

有。
Ū.

彼就是阮結拜小弟啦。
He tō sī gún kiat-pài sió-tī --lah.

喔！
Ooh! 

按呢我安落去囉。
Án-ne guá an --lo̍h-khì --looh.

客官毋知欲食啥物好酒菜乎？ 
Kheh-kuann m̄ tsai beh tsia̍h siánn-mih hó tsiú-tshài --honnh?

按呢啊，
Án-ne --ah, 

紅燒魚翅、蘆筍鮑魚各一个。
âng-sio hî-tshì, lôo-sún pau-hî kok tsi̍t ê.

喔！
Ooh! 

𠢕食喔！
Gâu-tsia̍h --ooh!

彼是咱店內上貴的著啦，
He sī lán tiàm-lāi siōng kuì --ê tio̍h --lah, 

伙計啊。
hué-kì --ah.

啊哈。
Ah hah.

蘆筍鮑魚、閣紅燒魚翅各一盤唅。
Lôo-sún pau-hî, koh âng-sio hî-tshì kok tsi̍t puânn --hannh.

好啦好啦好啦。
Hó --lah hó --lah hó --lah.

人客啊，
Lâng-kheh --ah, 

啊你食米敢知影米價？
ah lí tsia̍h bí kám tsai-iánn bí kè? 

這兩盤愛八十兩銀呢。
Tsit nn̄g puânn ài peh-tsa̍p niú gîn --neh.

小事啦，
Sió-sū --lah, 

史豔文今予我揣著啊，
Sú Iām-bûn tann hōo guá tshuē--tio̍h --ah, 

八百兩我嘛是照常共開落去。
peh-pah nióo guá mā sī tsiàu-siông kā khai --lo̍h-khì. 

史豔文揣著？
Sú Iām-bûn tshuē--tio̍h? 

佇佗位揣著？
Tī tó-uī tshuē-tio̍h?

佇這間店啊。
Tī tsit king tiàm --ah. 

啥人講的？
Siánn-lâng kóng--ê?

我講的，
Guá kóng--ê, 

我閣再講一遍，
guá koh-tsài kóng tsi̍t piàn, 

史豔文有來蹛這間店，
Sú Iām-bûn ū lâi tuà tsit king tiàm, 

但是三個月前已經離開去京都囉。
tān-sī sann kò gue̍h tsîng í-king lī-khui khì Kiann-too --looh.

啊！我昏去矣。
Ah! Guá hun--khì --ah.

是按怎是無？
Sī án-tsuánn sī --bô? 

史豔文到底對佗去啦？
Sú Iām-bûn tàu-té tuì tó khì --lah?

啊都去京都訪問伊的同窗友洪翰林啦。
Ah to khì Kiann-too hóng-mn̄g i ê tông-tshong iú Âng-hān-lîm --lah.

失陪，我趕緊到京都。
Sit-puê, guá kuánn-kín kàu Kiann-too.

喂，
Eh, 

人客啊，
lâng-kheh --ah, 

啊今你彼个鮑魚佮魚翅彼个錢猶未納的呢。
ah tann lí hit ê pau-hî kah hî-tshì hit ê tsînn iáu-bē la̍p --ê --neh.

家己食啦，
Ka-tī tsia̍h --lah, 

家己食啦。
ka-tī tsia̍h --lah.

哎，
Aih, 

啊這个人客啊，
ah tsit ê lâng-kheh --ah, 

按呢遐爾緊急咧欲揣豔文，
án-ne hiah-nī kín-kip teh-beh tshuē Iām-bûn, 

毋知有啥物大代誌？
m̄ tsai ū siánn-mih tuā tāi-tsì?

啊都送去管訓矣，
Iah to sàng khì kuán-hùn --ah, 

啊有啥物大代誌。
iah ū siánn-mih tuā tāi-tsì. 

豔文無可憐，
Iām-bûn bô khó-liân, 

最可憐就是七十一歲的老母，
tsuè khó-liân tō sī tshit-tsa̍p-it huè ê lāu-bó, 

孤苦伶仃佇咧雲州無人照顧。
koo-khóo-lîng-ting tī-leh Hûn-tsiu bô lâng tsiàu-kòo.

唉，我來去佮萱姑商量一下，
Haih, guá lâi-khì kah Suan-koo siong-liông --tsi̍t-ē, 

𤆬萱姑到雲州史家庄來奉侍in老姑婆。
tshuā Suan-koo kàu Hûn-tsiu Sú-ka-tsng lâi hōng-sū in lāu koo-pô.

萱姑佮豔文敢有訂婚？ 
Suan-koo kah Iām-bûn kám ū tīng-hun?

無啊。
Bô --ah.

啊無訂婚，
Ah bô tīng-hun, 

啊無提親。
ah bô thê-tshin.

按怎？
Án-nuá? 

萱姑一定咧欲嫁豔文就著啦。
Suan-koo it-tīng tih-beh kè Iām-bûn tō tio̍h --lah.

劉三啊，
Lâu-sam --ah, 

你做了真好，
lí tsò liáu tsin hó, 

啊我的報告完畢囉，
ah guá ê pò-kò uân-pit --looh, 

欲回轉桃花庄等豔文的消息，
beh huê-tsuán Thô-hua-tsng tán Iām-bûn ê siau-sit, 

告辭。
kò-sî.

豔文啊！
Iām-bûn --ah!

小智子李猴馬不停蹄急回京都，
Sió-tì-tsú Lí Kâu má-put-thîng-tê kip huê Kiann-too, 

咧欲揣刑部討保史豔文救按察陳文炳。
tih-beh tshuē Hîng-pōo thó pó Sú Iām-bûn kiù àn-tshat Tân Bûn-píng.

王將軍、諸位役差兄臺，
Ông tsiong-kun, tsu-uī ia̍h-tshe hing-tâi, 

今天西河戰役是史某所造成的，
kim-thian Se-hô tsiàn-ia̍h sī Sú bóo sóo tsō-sîng--ê, 

看起來咱已經陷入萬死一生狀態囉。
khuànn --khí-lâi lán í-king hām-ji̍p bān-sú-it-sing tsōng-thài --looh. 

王將軍，
Ông tsiong-kun, 

眾役差官不應該受史某一个犯人連累而戰死西河，
tsiòng ia̍h-tshe-kuann put ing-kai siū Sú bóo tsi̍t ê huān-lâng liân-luī jî tsiàn-sí Se-hô, 

懇望王將軍帶眾位差役官離開這个戰圈，
khún-bōng Ông tsiong-kun tài tsiòng-uī tshe-ia̍h-kuann lī-khui tsit ê tsiàn-khuan, 

讓史某單獨應戰。
jiōng Sú bóo tan-to̍k ìng-tsiàn. 

如果蒼天不絕忠良漢，
Jû-kó tshong-thian put tsua̍t tiong-liâng-hàn, 

史某能闖死關，
Sú bóo lîng tshuàng sí-kuan, 

咱到遼東才來相會。
lán kàu Liâu-tang tsiah lâi siong-huē. 

如果蒼天不愛史某，
Jû-kó tshong-thian put ài Sú bóo, 

史某也認命囉。
Sú bóo iā jīn-miā --looh.

史豔文，
Sú Iām-bûn, 

你看王俊是貪生怕死之輩嗎？
lí khuànn Ông Tsùn sī tham-sing-phà-sí tsi puè --mah?

史某毋敢，
Sú bóo m̄ kánn, 

史某因考慮到王將軍的家眷問題。
Sú bóo in khó-lī kàu Ông tsiong-kun ê ka-kuàn būn-tê.

啥物家眷？
Siánn-mi̍h ka-kuàn? 

我王俊身為京都頭等指揮使，
Guá Ông Tsùn sin-uî Kiann-too thâu-tíng tsí-hui-sài, 

過去佇咧沙場歷戰數陣，
kuè-khì tī-leh sa-tiûnn li̍k tsiàn sòo tīn, 

西河？
Se-hô? 

哼！
Hngh! 

這種戰陣算啥！
Tsit tsióng tsiàn-tīn sǹg siánn! 

眾差役聽著。
Tsiòng tshe-ia̍h thiann--tsiá.

在。
Tsāi.

押犯人押到底，誰若臨陣脫逃按軍令處斬。
Ah huān-lâng ah kàu-té, suî jio̍k lîm tīn thuat-tô àn kun-līng tshú-tsám.

遵命。
Tsun-bīng.

阮兄弟咧欲拜史豔文為師。
Gún hiann-tī teh-beh pài Sú Iām-bûn uî su.

啥物緣故？
Siánn-mi̍h iân-kòo?

阮兄弟遍走江湖十數年，
Gún hiann-tī piàn tsáu kang-ôo tsa̍p sòo nî, 

未曾見過像史豔文這種的仁慈佮勇敢的人。
buē-tsîng kìnn-kuè tshiūnn Sú Iām-bûn tsit tsióng ê jîn-tsû kah ióng-kám ê lâng. 

史君子，
Sú kun-tsú, 

收阮兄弟做徒弟吧，
siu gún hiann-tī tsò tôo-tē --pah, 

阮兄弟願做先鋒為你賣命。
guán hiann-tī guān tsò sian-hong uī lí bē-miā. 

拜吾為師受當不起，
Pài ngôo uî su siū-tong-put-khí, 

如果二位大哥不棄者，
jû-kó jī uī tuā-ko put-khì --tsiá, 

願結為金蘭如何呢？
guān kiat uî kim-lân jû-hô --neh?

真好。
Tsin hó.

真好啊，
Tsin hó --ah, 

原來是史賢弟。
guân-lâi sī Sú hiân-tē.

其大哥、吳二哥。
Kî tuā-ko, Ngôo jī-ko.

這是西河三結義，
Tse sī Se-hô sam-kiat-gī, 

一在三在，
it tsāi sam tsāi, 

一亡三亡啦！
it bông sam bông --lah!

著，
Tio̍h, 

做武士要有馬革裹屍的覺悟。
tsò bú-sū iàu ū má-kik-kó-si ê kak-ngōo. 

眾兄弟，
Tsiòng hiann-tī, 

向死關挑戰。
hiòng sí-kuan thiau-tsiàn.

發射。
Huat-siā. 

殺啊！
Sat --ah! 

衝啊！
Tshiong --ah!

史豔文硬闖死關，
Sú Iām-bûn ngē tshuàng sí-kuan, 

龍泉寶劍顯威力，
Liông-tsuân pó-kiàm hián ui-li̍k, 

配合史豔文的純陽氣功，
phuè-ha̍p Sú Iām-bûn ê Sûn-iông khì-kong, 

勇闖死亡陣。
ióng tshuàng sí-bông-tīn. 

萬人中的大戰，
Bān jîn tiong ê tāi-tsiàn, 

史豔文如入無人之境，
Sú Iām-bûn jû ji̍p bû jîn tsu kíng, 

匪軍如見天神下降，
huí-kun jû kiàn thian-sîn hā-kàng, 

大驚失膽隊伍混亂囉。
tāi-kiann sit tám tuī-ngóo hūn-luān --looh. 

指揮使王俊被困戰，
Tsí-hui-sài Ông Tsùn pī khùn-tsiàn, 

在生死瞬間，
tsāi senn-sí sùn-kan, 

西爿面賽關公周雄衝破陣局囉。
sai-pîng-bīn Sài-kuan-kong Tsiu Hiông tshiong-phuà tīn-kio̍k --looh. 

賽關公的大刀斬人如斬瓜切菜勢如破竹，
Sài-kuan-kong ê tuā to tsám lâng jû tsám kue tshiat tshài sè-jû-phò-tik, 

馬鞍山寨主鄭宏兄弟，
Má An-san tsē-tsú Tēnn Hông hiann-tī, 

親自迎戰史豔文，
tshin-tsū gîng-tsiàn Sú Iām-bûn, 

三棲嶺的寨主也向史豔文衝擊囉。
Sam-tshe-niá ê tsē-tsú iā hiòng Sú Iām-bûn tshiong-kik --looh. 

我又開殺矣，
Guá iū khai-sat --ah, 

喀，啊！
khe̍nnh, ah! 

瘟磺毒霧。
Un-hông to̍k-bū. 

喀喀，
Khe̍nnh-khe̍nnh, 

不妙！
put-miāu!

哈哈哈！
Ha ha ha! 

你能闖死亡陣，
Lí lîng tshuàng sí-bông-tīn, 

這陣瘟磺陣你就闖袂過，
tsit tīn Un-hông-tīn lí tō tshuàng bē kuè, 

來人啊。
lâi-jîn --ah. 

在。
Tsāi.

革殺啊。
Kik-sat --ah.

遵命。
Tsun-bīng.

嗯？
Mh? 

有女人佇咧唱歌，
Ū lí-jîn tī-leh tshiùnn-kua, 

兄弟啊。
hiann-tī --ah.

在。
Tsāi.

史豔文中瘟磺毒霧，
Sú Iām-bûn tiòng Un-hông to̍k-bū, 

毋免共伊刣，
m̄-bián kā i thâi, 

伊家己嘛死，
i ka-tī mā sí, 

揣姑娘。
tshuē koo-niû.

好好，
Hó hó, 

揣姑娘。
tshuē koo-niû.

今仔日開始，
Kin-á-ji̍t khai-sí, 

你敢會入來夢中，
lí kám ē ji̍p-lâi bāng-tiong, 

敢會佮阮來做伴。
kám ē kah gún lâi tsò-phuānn. 

敢講你攏毋知，
Kám kóng lí lóng m̄ tsai, 

我毋是凊凊彩彩溫柔咧予別人看。
guá m̄ sī tshìn-tshìn-tshái-tshái un-jiû teh hōo pa̍t-lâng khuànn. 

你應該了解我天生毋是，
Lí ing-kai liáu-kái guá thian-sing m̄ sī, 

毋是彼種#Easy type#。
m̄ sī hit tsióng #Easy type#. 

但是有你佇身邊，
Tān-sī ū lí tī sin-pinn, 

我的情就像大海。
guá ê tsîng tiō tshiūnn tuā-hái. 

你敢知？
Lí kám tsai? 

從今以後我的心無別人，
Tsiông kim í-āu guá ê sim bô pa̍t-lâng, 

只有你，
tsí-ū lí, 

才會當來接受阮的愛佮阮的關懷。
tsiah ē-tàng lâi tsiap-siū gún ê ài kah gún ê kuan-huâi. 

我嘛知，
Guá mā tsai, 

你是袂曉對我來表示你的愛，
lí sī buē-hiáu tuì guá lâi piáu-sī lí ê ài, 

是愛人、是朋友、我毋管，
sī ài-jîn, sī pîng-iú, guá m̄-kuán, 

欲綴你到天邊海角，
beh tuè lí kàu thinn-pinn hái-kak, 

這是我理想的愛。
tse sī guá lí-sióng ê ài.

你敢知？
Lí kám tsai?

知啥物？
Tsai siánn-mi̍h?

恁攏咧欲死啊。
Lín lóng tih-beh sí --ah.

豔文啊！
Iām-bûn --ah!

師父啊！
Su-hū --ah!

師父啊！
Su-hū --ah!

史賢弟！
Sú hiân-tē!

這爿面的史豔文，
Tsit pîng bīn ê Sú Iām-bûn, 

雖然聽著王將軍的叫聲，
sui-jiân thiann-tio̍h Ông tsiong-kun ê kiò-siann, 

猶毋過中著瘟磺毒霧，
iáu-m̄-koh tiòng-tio̍h Un-hông to̍k-bū, 

無法應聲囉。
bû-huat ìn-siann --looh. 

豔文啊！
Iām-bûn --ah!

我，我佇遮。
Guá, guá tī tsia.

你敢知？
Lí kám tsai?

姑娘指點一二吧。
Koo-niû tsí-tiám it jī --pah. 

你中了瘟磺毒，
Lí tiòng-liáu Un-hông-to̍k, 

我提藥來救活你呢。
guá the̍h io̍h lâi kiù-ua̍h lí --neh.

感恩不盡來日圖報。
Kám-in put-tsīn lâi-ji̍t-tôo-pò.

你敢知？
Lí kám tsai?

啥物？
Siánn-mi̍h?

世間有幾種情？
Sè-kan ū kuí tsióng tsîng?

喔？
Ooh? 

親情、友情、感情、同情、
Tshin-tsîng, iú-tsîng, kám-tsîng, tông-tsîng, 

恩情猶閣有，愛情。
un-tsîng iah-koh ū, ài-tsîng.

啊我對你按呢，
Iah guá tuì lí án-ne, 

屬於啥物情咧？
sio̍k-î siánn-mi̍h tsîng --leh?

啥物情嘛？嗯？
Siánn-mi̍h tsîng --mah? Mh?

我是講咱素不識面啊，
Guá sī kóng lán sòo-put-sik-bīn --ah, 

啊我就幫助你兩次，
ah guá tsiū pang-tsōo lí nn̄g tshù, 

按呢講屬於是啥物種情啦？
án-ne kóng sio̍k-î sī siánn-mi̍h tsióng tsîng --lah?

啊姑娘你富有憐憫之心，
Ah koo-niû lí hù iú lîn-bín tsi sim, 

同情史某之處境，
tông-tsîng Sú bóo tsi tshú-kíng, 

二次救史某之恩情也。
jī tshù kiù Sú bóo tsi un-tsîng --iā. 

嗯？你的心內懷著我對你的同情，
Mh? Lí ê sim-lāi huâi tio̍h guá tuì lí ê tông-tsîng, 

佮恩情爾爾乎？
kah un-tsîng niā-niā --honnh?

是啦。
Sī --lah. 

姑娘，
Koo-niû, 

請留貴姓大名貴府的地址。 
tshiánn liû kuì-sìng tāi-bîng kuì-hú ê tē-tsí.

哼！
Hngh! 

我叫做冷心心，
Guá kiò-tsò Líng Sim-sim, 

四海為家啦，別啦！
sù-hái uî ka --lah, pia̍t --lah! 

王將軍、周大哥。
Ông tsiong-kun, Tsiu tuā-ko.

豔文，無要緊嗎？
Iām-bûn, bô iàu-kín --mah?

你身軀按怎無？
Lí sin-khu án-tsuánn --bô?

安然無恙，
An-jiân-bû-iāng, 

感謝諸位幫助佮關懷。
kám-siā tsu-uī pang-tsōo kah kuan-huâi.

豔文今會當安全過關，
Iām-bûn tann ē-tàng an-tsuân kuè-kuan, 

我就起程回鄉囉。
guá tsiū khí-thîng huê hiong --looh. 

周大哥保重。
Tsiu tuā-ko pó-tiōng.

你也著保重啊乎，請。
Lí iā tio̍h pó-tiōng --ah --honnh, tshiánn.

再見唅。
Tsài-kiàn --hannh.

喂！咱六个人爾爾，
Ueh! Lán la̍k ê lâng niā-niā, 

拚贏萬外个土匪真正有彼 #「成就感」#。
piànn-iânn bān guā ê thóo-huí tsin-tsiànn ū he #“成就感”#.

這是眾志成城團結為力也。
Tse sī tsiòng-tsì-sîng-siânn thuân-kiat-uî-li̍k --iā.

到遼東的大路了，咱趕緊來啟程吧。
Kàu Liâu-tang ê tuā-lōo --liáu, lán kuánn-kín lâi khé-thîng --pah.

稟教主，
Pín kàu-tsú, 

阮佇咧紅樹林放瘟磺毒倒史豔文，
gún tī-leh âng-tshiū-lîm pàng Un-hông to̍k-tó Sú Iām-bûn, 

啥人知影有出五个熱門奇女，
siánn-lâng tsai-iánn ū tshut gōo ê jia̍t-mn̂g kî lí, 

歌唱閣跳舞予阮娛樂。
kua-tshiùnn koh thiàu-bú hōo gún gôo-lo̍k. 

同時猶閣出一个烏衣覆面武士殺害阮的同志，
Tông-sî iáu-koh tshut tsi̍t ê oo-i hok-bīn bú-sū sat-hāi gún ê tông-tsì, 

救了史豔文。
kiù-liáu Sú Iām-bûn.

自我這个瘟磺教韓大屯做事未有失敗，
Tsū guá tsit ê Un-hông-kàu Hân Tuā-tùn tsò sū bī iú sit-pāi, 

這次卻，
tsit tshù khiok,

這對白蓮教主黃天忌欲如何交代？
tse tuì Pe̍h-liân kàu-tsú N̂g Thian-kī beh jû-hô kau-tài? 

罷了，
Pā --liáu, 

登門請罪吧。
ting-bûn-tshíng-tsuē --pah. 

教主福壽無疆，
Kàu-tsú hok-siū-bû-kiong, 

韓大屯該死。
Hân Tuā-tùn kai sí.

快說因由。
Khuài sueh in-iû.

史豔文中毒臨死之前，
Sú Iām-bûn tiòng-to̍k lîm sí tsi tsiân, 

出現五名白衣的奇女，
tshut-hiān gōo miâ pi̍k i ê kî lí, 

歌舞喧天，
kua-bú-suan-thian, 

有一名烏衣武士殺死我數名弟子，
ū tsi̍t miâ oo i bú-sū sat-sí guá sòo miâ tē-tsú, 

教主帶念這是初犯。
kàu-tsú tài-liām tse sī tshoo huān.

命你聯絡我白蓮教的明教，
Bīng lí liân-lo̍k guá Pe̍h-liân-kàu ê Bîng-kàu, 

千里追殺史豔文，
tshian lí tui-sat Sú Iām-bûn, 

將首級帶回領金百兩。
tsiong siú-kip tài huê niá kim pah nióo.

遵旨。
Tsun-tsí.

五名白衣奇女子，
Gōo miâ pi̍k i kî lí-tsú, 

三教主白霜女、
sam-kàu-tsú Pi̍k-song-lí, 

春蘭、夏荷、冬梅、秋菊，
Tshun-lân, Hē-hô, Tang-muê, Tshiu-kiok, 

應該在西河驛就成功囉，
ing-kai tsāi Se-hô-ia̍h tsiū sîng-kong --looh, 

為何讓史豔文戰闖西河岸？
uī-hô jiōng Sú Iām-bûn tsiàn tshuàng Se-hô-huānn? 

史豔文一定是有特殊的魅力，
Sú Iām-bûn it-tīng sī ū ti̍k-sû ê bī-li̍k, 

使三教主白霜女入迷，所以。
sú sam-kàu-tsú Pi̍k-song-lí ji̍p-bê, sóo-í.

住口！
Tsū-kháu! 

史豔文能比黃天忌嗎？
Sú Iām-bûn lîng pí N̂g Thian-kī --mah?

三教主反叛囉。
Sam-kàu-tsú huán-puān --looh.

反叛就殺！
Huán-puān tsiū sat.

哼，
Hngh, 

咱派出七日前來投靠的
lán phài-tshut tshit ji̍t tsîng lâi tâu-khò ê 

彼个特級殺手三缺浪人
hit ê ti̍k-kip sat-tshiú Sam-khuat-lōng-jîn 

佮五爪金鷹，
kah Ngóo-jiáu-kim-ing, 

收拾三教主白霜女。
siu-si̍p sam-kàu-tsú Pi̍k-song-lí.

嗯，傳二武士晉見。
Mh, thuân jī bú-sū tsìn-kiàn.

五爪金鷹、三缺浪人晉見教主。
Ngóo-jiáu-kim-ing, Sam-khuat-lōng-jîn tsìn-kiàn kàu-tsú.

教主聖壽無疆。
Kàu-tsú sìng-siū-bû-kiāng.

兩位恁是特級武士，
Liáng uī lín sī ti̍k-kip bú-sū, 

有想欲晉級嗎？
ū siūnn-beh tsìn-kip --mah?

丈夫之志向上進。
Tiōng-hu-tsi-tsì hiòng siōng tsìn.

好，特命恁兩位照書行事。
Hó, ti̍k-bīng lín liáng uī tsiàu su hîng-sū.

遵命。
Tsun-bīng.

獨坐樓臺思蕭然，
To̍k tsō lôo-tâi su siau-jiân, 

月中如水水如天，
gua̍t tiong jû suí suí jû thian, 

從來玩月人何在，
tsiông-lâi uán gua̍t jîn hô tsāi, 

風襟依稀思去年。
hong khim i-hi su khì-liân.

萱姑啊，萱姑。
Suan-koo --ah, Suan-koo.

兄長你又要來教示矣嗎？
Hing-tióng lí iū iàu lâi kà-sī --ah --mah?

萱姑啊，
Suan-koo --ah, 

我話若講透機，
guá uē nā kóng thàu ki, 

你目屎就掰袂離。
lí ba̍k-sái tō pué bē lī.

兄長你又閣咧誇張囉。
Hing-tióng lí iū-koh leh khua-tiunn --looh. 

啥物咧誇張，
Siánn-mi̍h leh khua-tiunn, 

豔文去京都彈奸不遂，
Iām-bûn khì Kiann-too tuânn kan put-suī, 

被判管訓三年，
pī phuànn kuán-hùn sann nî, 

發配到遼東去囉。
huat-phuè kàu Liâu-tang khì --looh.

啊！豔文啊！
Ah! Iām-bûn --ah!

啊今放一个七十一歲的老母，
Ah tann pàng tsi̍t ê tshit-tsa̍p-it huè ê lāu-bú, 

無依無倚啦。
bô-i-bô-uá --lah. 

可憐的老人家。
Khó-liân ê lāu-jîn-ka.

我共你講乎，
Guá kā lí kóng --honnh, 

咱這馬面對現實，
lán tsit-má bīn-tuì hiān-si̍t, 

喂！
Ueh! 

萱姑啊，
Suan-koo --ah, 

你自細漢讀冊讀袂少，
lí tsū sè-hàn tha̍k-tsheh tha̍k bē tsió, 

孔孟之道、周公之禮，
Khóng bīng tsi tō, Tsiu-kong tsi lé, 

攏總記在心著毋著？
lóng-tsóng kì tsāi sim tio̍h m̄ tio̍h? 

恁阿兄這馬咧欲𤆬你到雲州史家庄
Lín a-hiann tsit-má tih-beh tshuā lí kàu Hûn-tsiu Sú-ka-tsng 

照顧豔文的老母，
tsiàu-kòo Iām-bûn ê lāu-bú, 

你想按怎？
lí siūnn án-tsuánn?

哎喲！
Ai-iō! 

你這个痟的，
Lí tsit ê siáu--ê, 

唅！
hannh! 

彼雲南路隔天遙，
He Hûn-lâm lōo-kik-thian-iâu, 

按呢敢行會到是無？
án-ne kám kiânn ē kàu sī --bô?

三八的啊，
Sam-pat --ê --ah, 

啊阮煞袂曉坐轎？
ah guán suah bē-hiáu tsē kiō? 

坐馬車嘛會到。
Tsē bé-tshia mā ē kàu.

好啦，
Hó --lah, 

俗語佇咧講，
sio̍k-gí tī-leh kóng, 

嫁予雞綴雞飛，
kè hōo ke tuè ke pue, 

嫁予狗綴狗走，
kè hōo káu tuè káu tsáu, 

乞食嘛著愛揹加薦斗。
khit-tsia̍h mā tio̍h-ài phāinn ka-tsì-táu. 

正港的才女，
Tsiànn-káng ê tsâi-lí, 

入去款衫褲佮日用品喔，
ji̍p-khì khuán sann-khòo kah ji̍t-iōng-phín --ooh, 

乎？
honnh?

知啦。
Tsai --lah. 

老的，
Lāu--ê, 

彼雲南遐爾遠，
he Hûn-lâm hiah-nī hn̄g, 

彼半路乎，
he puànn-lōo --honnh, 

森林土匪真濟liooh。
som-lîm thóo-huí tsin tsē --liooh.

三八某啊，
Sam-pat bóo --ah, 

姓劉的是劉伯溫第七代孫呢，
sènn Lâu--ê sī Lâu Phik-un tē-tshit tāi sun --neh, 

驚啥物土匪軍。
kiann siánn-mih thóo-huí-kun. 

啊！
Ah! 

款傷濟矣啦。
Khuán siunn tsē --ah --lah. 

萱姑啊，
Suan-koo --ah, 

雲南是熱帶地，
Hûn-lâm sī jia̍t-tài tē, 

彼氣候偌熱的liooh，
he khì-hāu guā jua̍h--ê --liooh, 

啊你紮幾軀仔彼號舊衫仔有通好換就好矣。
ah lí tsah kuí-su-á hit-lō kū sann-á ū thang hó uānn tō hó --ah.

悾氣的啊，
Khong-khì --ê --ah, 

你就將阮小姑仔共保護伊
lí tō tsiong gúan sió-koo-á kā pó-hōo i 

真安全無代誌喔，
tsin an-tsuân bô tāi-tsì --ooh, 

若有出啥物差錯乎，
nā ū tshut siánn-mi̍h tsha-tshò --honnh, 

恁祖媽就佮你離婚。
lín tsóo-má tō kah lí lī-hun.

免煩惱，
Bián huân-ló, 

這間店你共我顧予好。
tsit king tiàm lí kā guá kòo hōo hó. 

唉，
Haih, 

人咧衰乎，
lâng teh sue --honnh, 

種匏仔就生菜瓜，
tsìng pû-á tō senn tshài-kue, 

坐馬車落一輪，
tsē bé-tshia lak tsi̍t lián, 

坐轎轎槓共我斷兩支。
tsē kiō kiō-kǹg kā guá tn̄g nn̄g ki. 

哎喲！
Ai-iō! 

閣有雷公咧霆呢！
Koh ū luî-kong teh tân --neh!

啊！雷公啦！
Iah! Luî-kong --lah!

啊，慘矣慘矣！
Ah! Tshám --ah tshám --ah! 

狂風暴雨欲來矣！
Kông-hong-pō-ú beh lâi --ah! 

趕緊咧，
Kuánn-kín --leh, 

走起來山頂彼个石洞
tsáu --khí-lâi suann-tíng hit ê tsio̍h-tōng 

避風佮覕雨。
phiah hong kah bih-hōo.

阿兄我袂走矣啦。
A-hiann guá bē tsáu --ah --lah. 

啊會行無？
Ah ē kiânn --bô?

跤底攏破去啊，
Kha-té lóng phuà--khì --ah, 

真疼！
tsin thiànn!

哇，來來來我偝，
Uah, lâi lâi lâi guá āinn, 

攀肩頭唅。
pan king-thâu --hannh.

好啦。
Hó --lah.

嗯，啥物！
Mh, siánn-mih! 

叫你攀肩頭，
Kiò lí pan king-thâu, 

你共我捏嚨喉，
lí kā guá tēnn nâ-âu, 

欲捏予死諾。
beh tēnn hōo sí --hioh.

好啦。
Hó --lah.

唉！行。
Haih! Kiânn.

啊！
Ah! 

洞內有鬼毋通入去喔，
Tōng-lāi ū kuí m̄-thang ji̍p-khì --ooh, 

哎唷，驚死人！
aih-ioh, kiann--sí-lâng.

啥貨？有鬼？
Siánn-huè? Ū kuí?

阿兄，毋通入洞啦。
A-hiann, m̄-thang ji̍p tōng --lah.

啊雨愈來愈大，
Ah hōo jú lâi jú tuā, 

風愈來愈冷，
hong jú lâi jú líng, 

盈暗啊無蹛洞內，
ing-àm --ah bô tuà tōng-lāi, 

啊是欲去蹛佗位啦？
ah sī beh khì tuà tó-uī --lah?

洞內陰森森有鬼呢，阿兄。
Tōng-lāi im-som-som ū kuí --neh, a-hiann.

啊就酒鬼、賭鬼、垃圾鬼、貧惰鬼，
Ah tō tsiú-kuí, tóo-kuí, lah-sap-kuí, pân-tuānn-kuí, 

我這个枵鬼上大，
guá tsit ê iau-kuí siōng tuā, 

入來揣看有啥物物件通止飢。
ji̍p-lâi tshuē khuànn ū siánn-mi̍h mi̍h-kiānn thang tsí-ki.

你敢袂驚？ 
Lí kám bē kiann?

驚是無驚啦，小可略仔顫伊。
Kiann sī bô kiann --lah, sió-khuá lio̍h-á lùn --i.

啊！
Ah!

喂！萱姑啊，
Eh! Suan-koo --ah, 

咱就勼咧這搭避風，
lán tiō kiu leh tsit tah phiah hong, 

嘿！
hennh! 

遮較暖和呢。
Tsia khah luán-hô --neh.

啊！
Ah!

免驚，予我。
Bián kiann, hōo --guá. 

喂！好兄弟啊，
Ueh! Hó hiann-tī --ah, 

咱是無冤無仇呢，
lán sī bô-uan-bô-siû --neh, 

莫相殺較好乎，
mài siong-sat khah hó --honnh, 

咱平平都是歹命人，
lán pênn-pênn to sī pháinn-miā-lâng, 

互相照顧一下啦乎，
hōo-siong tsiàu-kòo --tsi̍t-ē --lah --honnh, 

我共你拜，
guá kā lí pài, 

拜託拜託。
pài-thok pài-thok. 

哎？敢真正欲輸贏？
Aih? Kám tsin-tsiànn beh su-iânn? 

啊，好啊，
Ah, hó --ah, 

恁父擊破你的殭屍頭。
lín-pē kik-phuà lí ê khiong-si thâu.

西瓜我的，擲破你會破病。
Si-kue guá ê, tàn-phuà lí ē phuà-pēnn. 

喂？鬼閣會講人話？我知、我知。喂！
Eh? Kuí koh ē kóng lâng uē? Guá tsai, guá tsai. Ueh!

啊，我哈麥驚一下。
Ah, guá Ha-be̍h kiann--tsi̍t-ē.

喂？你捌搬過傀儡戲喔？ 
Eh? Lí bat puann-kuè ka-lé-hì --ooh?

哈麥無無無，
Ha-be̍h bô bô bô, 

彼个哈麥殭屍乎，
hit ê Ha-be̍h khiong-si --honnh, 

佇咧洞內哈麥害人，
tī-leh tōng-lāi Ha-be̍h hāi lâng, 

啊予我的哈麥五雷咒拍死，
ah hōo guá ê Ha-be̍h ngóo-luî-tsiù phah--sí, 

以後乎彼哈麥逐家攏哈麥免受害。
í-āu --honnh he Ha-be̍h ta̍k-ke lóng Ha-be̍h bián siū-hāi.

嘻嘻嘻，
Hi hi hi, 

殭屍啊會牽線，
khiong-si ah ē khan-suànn, 

你閣騙我，
lí koh phiàn --guá, 

你知影我啥人無？ 
lí tsai-iánn guá siánn-lâng --bô?

哈麥老大，
Ha-be̍h láu-tuā, 

你是何等哈麥人物？
lí sī hô-tíng Ha-be̍h jîn-bu̍t?

雲州大儒俠史豔文。
Hûn-tsiu tāi-jû-kiap Sú Iām-bûn .

啊！哈麥我後擺毋敢矣。
Ah! Ha-be̍h guá āu-pái m̄ kánn --ah. 

哈麥史師父啊哈麥你赦免我。
Ha-be̍h Sú su-hū --ah Ha-be̍h lí sià-bián guá. 

我哈麥拜你為師啦，
Guá Ha-be̍h pài lí uî su --lah, 

哈麥史師父啊。
Ha-be̍h Sú su-hū --ah.

好，帶念你跪咧拜十外拜，
Hó, tài-liām lí kuī leh pài tsa̍p guā pài, 

我就收你做徒弟吧。
guá tsiū siu lí tsò tôo-tē --pah. 

哈麥多謝師父。
Ha-be̍h to-siā su-hū.

徒弟啊，
Tôo-tē --ah, 

我頭拄仔講的閣重講一遍，
guá thâu-tú-á kóng --ê koh tiông kóng tsi̍t piàn, 

你著愛聽予清楚喔。
lí tio̍h-ài thiann hōo tshing-tshó --ooh. 

我是雲州大儒俠史豔文的妻舅，
Guá sī Hûn-tsiu tāi-jû-kiap Sú Iām-bûn ê tshe-kū, 

劉三是也。
Lâu-sam sī --iā.

我是劉萱姑啦。
Guá sī Lâu Suan-koo --lah.

喔，哈麥劉哈麥三是舅仔。
Ooh, Ha-be̍h Lâu Ha-be̍h Sam sī kū-á.

講舅仔歹聽，
Kóng kū-á pháinn-thiann, 

講妻舅較文雅。
kóng tshe-kū khah bûn-ngá.

我哈麥無讀冊，
Guá Ha-be̍h bô tha̍k-tsheh, 

家庭哈麥散，
ka-tîng Ha-be̍h sàn, 

我真可憐，
guá tsin khó-liân, 

所以哈麥佇這个所在哈麥良心搶劫。
sóo-í Ha-be̍h tī tsit ê sóo-tsāi Ha-be̍h liông-sim tshiúnn-kiap.

啥貨？搶劫也有良心啊？
Siánn-huè? Tshiúnn-kiap iā ū liông-sim --ah?

哈麥我用殭屍哈麥共人驚昏去，
Ha-be̍h guá iōng khiong-si Ha-be̍h kā lâng kiann hūn--khì, 

啊伊身軀若有十箍我哈麥共伊提五箍。
ah i sin-khu nā ū tsa̍p khoo guá Ha-be̍h kā i the̍h gōo khoo.

像哈麥頭拄仔彼个樵夫乎，
Tshiūnn Ha-be̍h thâu-tú-á hit ê tsiâu-hu --honnh, 

哈麥身軀無半仙矣，
Ha-be̍h sin-khu bô puànn sián --ah, 

干焦𢯾兩粒西瓜，
kan-na mooh nn̄g lia̍p si-kue, 

我哈麥共搶彼兩粒西瓜爾爾。
guá Ha-be̍h kā tshiúnn hit nn̄g lia̍p si-kue niā-niā.

哼！啊你連西瓜也搶。
Hngh! Ah lí liân si-kue iā tshiúnn.

哈麥腹肚枵閣兼喙焦，
Ha-be̍h pak-tóo iau koh kiam tshuì-ta, 

哈麥無法度。
Ha-be̍h bô-huat-tōo.

好囉，好囉，
Hó --looh, hó --looh, 

這種無正當的頭路毋通做，
tsit tsióng bô tsìng-tong ê thâu-lōo m̄-thang tsò, 

欲改無？
beh kái --bô?

我哈麥改。
Guá Ha-be̍h kái.

我另外揣一个正當的職業。
Guá līng-guā tshuē tsi̍t ê tsìng-tong ê tsit-gia̍p.

哈麥讚。
Ha-be̍h tsán.

馬上就有。
Má-siōng tō ū.

哈麥啥物頭路？
Ha-be̍h siánn-mi̍h thâu-lōo?

嚮導。
Hiòng-tō.

喔！賊仔升級哈麥做強盜。
Ooh! Tsha̍t-á sing-kip Ha-be̍h tsò kiông-tō.

嚮導毋是強盜，
Hiòng-tō m̄ sī kiông-tō, 

嚮導就是乎，
hiòng-tō tō sī --honnh, 

彼出外人來這个所在觀光啊乎，
he tshut-guā-lâng lâi tsit ê sóo-tsāi kuan-kong --ah --honnh, 

啊地頭生疏啊就𤆬伊去遊玩，
ah tē-thâu tshenn-soo ah tō tshuā i khì iû-uán, 

按呢號做嚮導。
án-ne hō-tsò hiòng-tō.

哈麥讚，
Ha-be̍h tsán, 

哈麥恁哈麥欲去佗位𨑨迌？
Ha-be̍h lín Ha-be̍h beh khì tó-uī tshit-thô?

雲南史家庄，
Hûn-lâm Sú-ka-tsng, 

史豔文的故鄉𨑨迌。
Sú Iām-bûn ê kòo-hiong tshit-thô.

喔！
Ooh! 

這哈麥無好𤆬呢，
Tse Ha-be̍h bô hó tshuā --neh, 

啊好啦好啦。
ah hó --lah hó --lah.

喂，你叫啥物名？
Ueh, lí kiò siánn-mih miâ?

我姓柳柳柳，哈麥春。
Guá sènn Liú Líu Liú, Ha-be̍h Tshun.

哈！彼款番仔名歹叫啦，
Ha! Hit khuán huan-á-miâ pháinn kiò --lah, 

啊#乾脆#我叫你兩齒的。
ah #乾脆#guá kiò lí Nn̄g-khí--ê.

哈麥爽。
Ha-be̍h sóng.

包袱仔你捾咧。
Pau-ho̍k-á lí kuānn --leh.

知。
Tsai.

阮小妹你偝咧。
Guán sió-muē lí āinn --leh.

知，哈麥知。
Tsai, Ha-be̍h tsai.

你一個月加兩箍。
Lí tsi̍t kò gue̍h ke nn̄g khoo.

哈麥#吝嗇#。
Ha-be̍h #吝嗇#.

行。
Kiânn.

哈麥對遮來。
Ha-be̍h tuì tsia lâi.

五爪金鷹放出五爪毒鏢，
Ngóo-jiáu-kim-ing hòng tshut Ngóo-jiáu-to̍k-pio, 

射中四奇女。
siā-tiòng Sù kî lí.

白霜女，覺悟死吧。
Pi̍k-song-lí, kak-ngōo sí --pah.

這个女人讓我來殺。
Tsit ê lí-jîn jiāng guá lâi sat.

你我看啥人先割他的首級。
Lí guá khuànn siánn-lâng sing kuah thann ê siú-kip.

恁敢知？
Lín kám tsai?

知啥？
Tsai siánn?

我的功夫強恁三倍呢。
Guá ê kang-hu kiông lín sann puē --neh.

毋管！拚生死啊！
M̄-kuán! Piànn senn-sí --ah!

冷冷冷，
Líng líng líng, 

兩名冷血的殺手欲殺冷心心，
nn̄g miâ líng-hiat ê sat-tshiú io̍k sat Líng Sim-sim, 

三个人到底啥物人較冷呢？
sann ê lâng tàu-té siánn-mi̍h lâng khah líng --neh? 

這爿面，
Tsit pîng bīn, 

瘟磺教、炎教、五毒教，
Un-hông-kàu, Iām-kàu, Ngóo-to̍k-kàu, 

三派妖道埋伏在俠道，
sann phài iau-tō bâi-ho̍k tsāi kiap-tō, 

咧欲暗殺史豔文一行人，
tih-beh àm-sat Sú Iām-bûn tsi̍t-kiânn-lâng, 

緊張緊張緊張，
kín-tiunn kín-tiunn kín-tiunn, 

高潮高潮高潮，
ko-tiau ko-tiau ko-tiau, 

一連串高潮迭起，
it-liân-tshuàn ko-tiau tia̍t khí, 

欲知結果，
io̍k ti kiat-kó, 

請繼續欣賞黃俊雄布袋戲雲州大儒俠。
tshiánn kè-sio̍k him-sióng N̂g Tsùn-hiông Pòo-tē-hì Hûn-tsiu tāi-jû-kiap.

