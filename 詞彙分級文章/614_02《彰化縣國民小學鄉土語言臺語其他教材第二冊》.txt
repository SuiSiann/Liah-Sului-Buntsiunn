614 02《彰化縣國民小學鄉土語言臺語其他教材第二冊》

第一課  頭殼肩頭跤頭趺
Tē-it khò Thâu-khak king-thâu kha-thâu-u

頭殼肩頭跤頭趺，
Thâu-khak king-thâu kha-thâu-u,




跤頭趺，跤頭趺；
kha-thâu-u, kha-thâu-u;




頭殼肩頭跤頭趺，
thâu-khak king-thâu kha-thâu-u,




目睭、鼻佮喙。
ba̍k-tsiu, phīnn kah tshuì.




第二課  三个好朋友
Tē-jī khò Sann ê hó pîng-iú

三个好朋友，
Sann ê hó pîng-iú,




三个好朋友，
sann ê hó pîng-iú,




一个愛讀冊，
tsi̍t ê ài tha̍k-tsheh,




一个愛唱歌，
tsi̍t ê ài tshiùnn-kua,




另外一个愛跳舞，
līng-guā tsi̍t ê ài thiàu-bú,  




三个攏是好朋友。
sann ê lóng sī hó pîng-iú.  




第三課  石頭、鉸刀、紙
Tē-sann khò Tsio̍h-thâu, ka-to, tsuá

一兩三，鉸刀、紙，
Tsi̍t nn̄g sann, ka-to, tsuá,     




一兩三，鉸刀、紙，
tsi̍t nn̄g sann, ka-to, tsuá,  


   

鉸刀欲鉸紙，
ka-to beh ka tsuá,   




紙欲包石頭， 
tsuá beh pau tsio̍h-thâu,  




石頭欲鎚鉸刀，
tsio̍h-thâu beh thuî ka-to,




看啥人贏啥人咧？
khuànn siánn-lâng iânn siánn-lâng --leh?




第四課  彰化是一个好所在
Tē-sì khò Tsiong-huà sī tsi̍t ê hó sóo-tsāi

來彰化！來彰化！
Lâi Tsiong-huà! Lâi Tsiong-huà! 




彰化是一个好所在，
Tsiong-huà sī tsi̍t ê hó sóo-tsāi,




田園風景，真正媠，
tshân-hn̂g hong-kíng, tsin-tsiànn suí, 




欲蹛彰化趕緊來。
beh tuà Tsiong-huà kuánn-kín lâi.




第五課  我就是彰化人
Tē-gōo khò Guá tō sī Tsiong-huà-lâng

我就是彰化人，
Guá tō sī Tsiong-huà-lâng,




有理想有希望，
ū lí-sióng ū hi-bāng,  




古錐善良，
kóo-tsui siān-liông,




食濁水米大漢，
tsia̍h Lô-tsuí-bí tuā-hàn,




有禮貌愛運動，
ū lé-māu ài ūn-tōng,




品行真優秀。  
phín-hīng tsin iu-siù.




第六課  狗蟻扛餅  
Tē-la̍k khò Káu-hiā kng piánn

一隻狗蟻佇門口，
Tsi̍t tsiah káu-hiā tī mn̂g-kháu,




揣著一塊餅，
tshuē-tio̍h tsi̍t tè piánn,




歡歡喜喜欲來搬，
huann-huann-hí-hí beh lâi puann,




毋過袂振動，
m̄-koh bē tín-tōng,




越頭轉去揣朋友，
ua̍t-thâu tńg--khì tshuē pîng-iú,




緊來鬥跤手，
kín lâi tàu-kha-tshiú, 




一兩三四扛轉去，
tsi̍t nn̄g sann sì kng --tńg-khì,




趣味閣輕鬆。
tshù-bī koh khin-sang.




第七課  小妹真古錐
Tē-tshit khò Sió-muē tsin kóo-tsui

小妹實在真古錐，
Sió-muē si̍t-tsāi tsin kóo-tsui, 




真活潑，真正媠，
tsin hua̍t-phuat, tsin-tsiànn suí, 




小妹實在真捌事，
sió-muē si̍t-tsāi tsin bat-sū, 




閣有禮貌。
koh ū lé-māu. 




搪著面，頕頕頭
Tn̄g-tio̍h bīn, tàm-tàm thâu




相借問，#「問問好」#，
sio-tsioh-mn̄g, #“問問好”#,




小妹實在真古錐，
sió-muē si̍t-tsāi tsin kóo-tsui,  




閣有禮貌。
koh ū lé-māu. 




第八課  蟬仔siak-siak  
Tē-peh khò Siân-á siak-siak

Siak, siak , siak, siak！Siak, siak , siak, siak！蟬仔飛出來啦！
Siak, siak , siak, siak! Siak, siak , siak, siak! Siân-á pue --tshut-lâi --lah!       


         

Siak, siak , siak, siak！Siak, siak , siak, siak！熱天已經到矣！
Siak, siak , siak, siak! Siak, siak , siak, siak! Jua̍h-thinn í-king kàu --ah!




Siak, siak , siak, siak！Siak, siak , siak, siak！天氣真正炎熱！
Siak, siak , siak, siak! Siak, siak , siak, siak! Thinn-khì tsin-tsiànn iām-jua̍h!




Siak, siak , siak, siak！Siak, siak , siak, siak！蟬仔歡喜唱歌！
Siak, siak , siak, siak! Siak, siak , siak, siak! Siân-á huann-hí tshiùnn-kua! 




第九課 火車起行
Tē-káu khò Hué-tshia khí-kiânn

火車起行，tu tu tshiàng tshiàng，行過田中，行過嘉義，一工欲走幾百里，趕緊來去，趕緊來去，來去高雄食花枝。
Hué-tshia khí-kiânn, tu tu tshiàng tshiàng, kiânn-kuè Tiân-tiong, kiânn-kuè Ka-gī, tsi̍t kang beh tsáu kuí pah lí, kuánn-kín lâi-khì, kuánn-kín lâi-khì, lâi-khì Ko-hiông tsia̍h hue-ki.   




火車起行，tu tu tshiàng tshiàng，行過彰化，行過臺中，一工欲走幾百里，趕緊來去，趕緊來去，來去桃園看飛行機。
Hué-tshia khí-kiânn, tu tu tshiàng tshiàng, kiânn-kuè Tsiong-huà, kiânn-kuè Tâi-tiong, tsi̍t kang beh tsáu kuí pah lí, kuánn-kín lâi-khì, kuánn-kín lâi-khì, lâi-khì Thô-hn̂g khuànn hue-lîng-ki.


   

(tu tu tshiàng tshiàng，tu tu tshiàng tshiàng)，
(tu tu tshiàng tshiàng, tu tu tshiàng tshiàng);  




(tu tu tshiàng tshiàng，tu tu tshiàng tshiàng)。
(tu tu tshiàng tshiàng, tu tu tshiàng tshiàng.)

