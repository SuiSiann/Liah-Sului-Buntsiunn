766 咱故鄉的泥土味第一冊

第一課 我的面
Tē-it khò guá ê bīn

我有一个喙，一支鼻，
Guá ū tsi̍t ê tshuì, tsi̍t ki phīnn,

兩蕊目睭，一對目眉，
Nn̄g luí ba̍k-tsiu, tsi̍t tuì ba̍k-bâi,

一對耳仔，
Tsi̍t tuì hīnn-á,

我的面真古錐。
Guá ê bīn tsin kóo-tsui.

第二課 我是一个細漢囡仔
Tē-jī khò guá sī tsi̍t ê sè-hàn gín-á

我是一个細漢囡仔，
Guá sī tsi̍t ê sè-hàn gín-á,

手會比，跤會跳，
Tshiú ē pí, kha ē thiàu,

閣有一粒頭殼上蓋巧。
Koh ū tsi̍t lia̍p thâu-khak siōng-kài khiáu.

第三課 #阿明##阿明#就是我
Tē-sann khò #A-bîng# #A-bîng# tō sī guá

#阿明##阿明#就是我，
#A-bîng# #A-bîng# tō sī guá,

蹛佇彼條小巷仔，
Tuà tī hit tiâu sió hāng-á,

愛食糖仔餅，
Ài tsia̍h thn̂g-á-piánn, 

愛耍𨑨迌物仔，
Ài sńg tshit-thô-mi̍h-á,

逐家攏呵咾我是乖囡仔。
Ta̍k-ke lóng o-ló guá sī kuai gín-á.

第四課 來去讀冊
Tē-sì khò lâi-khì tha̍k-tsheh

天光矣！早起頓食了，
Thinn-kng --ah! Tsá-khí-tǹg tsia̍h-liáu,

揹冊包來去學校，
Phāinn tsheh-pau lâi-khì ha̍k-hāu,

行亭仔跤，
Kiânn tîng-á-kha,

注意青紅燈較安全。
Tsù-ì tshenn-âng-ting khah an-tsuân.

我愛去學校讀冊！
Guá ài khì ha̍k-hāu tha̍k-tsheh!

第五課 學校
Tē-gōo khò ha̍k-hāu

阮學校有一个足大的花園，
Guán ha̍k-hāu ū tsi̍t ê tsiok tuā ê hue-hn̂g,

花園內面有大欉樹仔，
Hue-hn̂g lāi-bīn ū tuā tsâng tshiū-á,

閣有真濟花，下課的時陣，
Koh ū tsin tsē hue, hā-khò ê sî-tsūn,

阮攏愛去花園。
Guán lóng ài khì hue-hn̂g.

第六課 下課相招來𨑨迌
Tē-la̍k khò hā-khò sio-tsio lâi tshit-thô

#Tin-tin-tang-tang#下課矣！
#Tin-tin-tang-tang# hā-khò --ah!

逐家相招來𨑨迌。
Ta̍k-ke sio-tsio lâi tshit-thô.

阮跳索仔，恁幌韆鞦，
Guán thiàu-soh-á, lín hàinn-tshian-tshiu,

in覕相揣，
In bih-sio-tshuē,

逐家做伙來𨑨迌。
Ta̍k-ke tsò-hué lâi tshit-thô.

第七課 食飯
Tē-tshit khò Tsia̍h-pn̄g

腹肚枵，來食飯，
Pak-tóo iau, lâi tsia̍h-pn̄g, 

青菜炒雞卵，
Tshenn-tshài tshá ke-nn̄g,

有魚有肉閣有湯，
Ū hî ū bah koh ū thng,

食予伊光光光。
Tsia̍h hōo i kng-kng-kng.

第八課 講古
Tē-peh khò kóng-kóo

阿媽𠢕講古，孫仔愛聽古，
A-má gâu kóng-kóo, sun-á ài thiann kóo, 

聽著虎姑婆，驚一趒！
Thiann-tio̍h hóo-koo-pô, kiann tsi̍t tiô!

跋一倒。
Pua̍h tsi̍t tó.

第九課 阮阿母哪會攏無睏
Tē-káu khò guán a-bú ná ē lóng bô khùn

暗時我欲睏的時陣，
Àm-sî guá beh khùn ê sî-tsūn,

阮阿母猶未睏，
Guán a-bú iáu-buē khùn.

透早，我起來的時陣，
Thàu-tsá, guá khí-lâi ê sî-tsūn,

阮阿母咧煮飯。
Guán a-bú teh tsú-pn̄g.

真奇怪，
Tsin kî-kuài,

阮阿母哪會攏無睏？
Guán a-bú ná ē lóng bô khùn?

第十課 相借問
Tē-tsa̍p khò sio-tsioh-mn̄g

禮拜，我佮阿母去菜市仔買菜，
Lé-pài, guá kah a-bú khì tshài-tshī-á bé-tshài,

拄著隔壁阿婆仔。
Tú-tio̍h keh-piah a-pô-á.

阿姆，你食飽未？
A-ḿ, lí tsia̍h-pá --buē?

食飽矣！恁欲去買菜喔？
tsia̍h-pá --ah! Lín beh khì bé-tshài --ooh?

嘿啦！有閒來阮兜坐！
Heh --lah! Ū-îng lâi guán tau tsē! 

多謝啦！順行！
To-siā --lah! Sūn-kiânn!

第十一課 踅夜市
Tē-tsa̍p-it khò se̍h iā-tshī

咱的學校真正讚，
Lán ê ha̍k-hāu tsin-tsiànn tsán,

#六合#夜市佇厝邊，
#Lio̍k-ha̍p# iā-tshī tī tshù-pinn,

食的啉的賣規暝，
tsia̍h --ê lim --ê bē kui mî,

穿的用的滿滿是，
tshīng --ê iōng --ê muá-muá-sī,

踅街的人真歡喜，
se̍h-ke ê lâng tsin huann-hí,

有閒相招踅夜市。
ū-îng sio-tsio se̍h iā-tshī.

第十二課 阮兜蹛佇#高雄市#
Tē-tsa̍p-jī khò guán tau tuà tī #Ko-hiông-tshī#

阮兜蹛佇#高雄市#，伊的路名照數字，
Guán tau tuà tī #Ko-hiông-tshī#, i ê lōo-miâ tsiàu sòo-jī, 

#一心##二聖##三多路#，
#It-sim# #Jī-sìng# #Sam-to-lōo#,

#四維##五福##六合路#，
#Sù-uî# #Ngóo-hok# #Lio̍k-ha̍p-lōo#,

#七賢##八德##九如路#，
#Tshit-hiân# #Pat-tik# #Kiú-jû-lōo#,

#十全##十美##十全路#。
#Si̍p-tsuân# #Si̍p-bí# #Si̍p-tsuân-lōo#.

一遍唸了真趣味，
Tsi̍t piàn liām liáu tsin tshù-bī,

予你袂當放袂記。
hōo lí bē-tàng pàng bē-kì.

