860 關門開門

半暝三四點外，
Puànn-mê sann sì tiám guā,

一隻蠓來攪吵，
tsi̍t tsiah báng lâi kiáu-tshá, 

害阮精神，
hāi guán tsing-sîn, 

四界揣無蠓跡，
sì-kè tshuē bô bang-jiah, 

睏袂去倒佇遐。
khùn bē khì tó tī hia.  

上驚這个睏甲欲飽毋飽的時間清醒，
Siōng kiann tsit ê khùn kah beh pá m̄ pá ê sî-kan tshing-tshénn, 

因為耳空無法度像目睭掩咧無看著就準拄煞，
in-uī hīnn-khang bô-huat-tōo tshiūnn ba̍k-tsiu am --leh bô khuànn-tio̍h tō tsún-tú-suah, 

耳空一下開，
hīnn-khang tsi̍t-ē khui, 

會綴外口一看著天拍殕仔光就歡喜呼噓仔的烏杙仔開喙唱歌，
ē tuè guā-kháu tsi̍t khuànn-tio̍h thinn phah-phú-á-kng tō huann-hí khoo-si-á ê oo-khi̍t-á khui-tshuì tshiùnn-kua, 

會綴伊快樂的歌聲準備起床開門迎日頭入大廳。
ē tuè i khuài-lo̍k ê kua-siann tsún-pī khí-tshn̂g khui-mn̂g ngiâ ji̍t-thâu ji̍p tuā-thiann.




頭毛白疏疏，
Thâu-mn̂g pe̍h-se-se, 

較想嘛是外家。
khah siūnn mā sī guā-ke.  

逐擺三四點睏袂去，
Ta̍k-pái sann sì tiám khùn bē khì, 

我攏會想著阮媽媽以前嘛是佇這个時間，
guá lóng ē siūnn-tio̍h guán má-mah í-tsîng mā sī tī tsit ê sî-kan, 

開門出去掃街路上班。
khui-mn̂g tshut-khì sàu ke-lōo siōng-pan.  

有一改，
Ū tsi̍t kái, 

阮媽媽用開門關門開我的智慧。
guán má-mah īng khui-mn̂g kuainn-mn̂g khui guá ê tì-huī. 




阮爸爸佇我出世四個月的時就破病過身，
Guán pâ-pah tī guá tshut-sì sì kò gue̍h ê sî tō phuà-pēnn kuè-sin, 

佇早前彼个逐家攏平平艱苦過日子的時代，
tī tsá-tsîng hit ê ta̍k-ke lóng pênn-pênn kan-khóo kuè ji̍t-tsí ê sî-tāi, 

查某人冊讀無濟，
tsa-bóo-lâng tsheh tha̍k bô tsē, 

無學技術，
bô o̍h ki-su̍t, 

是欲靠啥來晟養四个幼囝？
sī beh khò siánn lâi tshiânn-ióng sì ê iù-kiánn? 

有人叫伊共我這个幼囡仔送予別人飼，
Ū lâng kiò i kā guá tsit ê iù-gín-á sàng hōo pa̍t-lâng tshī, 

才有精神去趁錢，
tsiah ū tsing-sîn khì thàn-tsînn, 

無定著會予我佇較好的家庭大漢。
bô-tiānn-tio̍h ē hōo guá tī khah hó ê ka-tîng tuā-hàn.  

伊勉強答應，
I bián-kióng tah-ìng, 

毋過過無半工，
m̄-koh kuè bô puànn-kang, 

伊就偷開人的門共我抱倒轉來，
i tō thau khui lâng ê mn̂g kā guá phō tò--tńg-lâi, 

毋捌做賊，
m̄ bat tsò tsha̍t, 

毋敢隨抱入去厝裡，
m̄ kánn suî phō ji̍p-khì tshù--lí, 

就覕蹛便所毋開門。
tō bih tuà piān-sóo m̄ khui-mn̂g.  

後來，
Āu--lâi, 

人無伊法度，
lâng bô i huat-tōo, 

看伊可憐，
khuànn i khó-liân, 

嘛知影是做阿母的毋甘，
mā tsai-iánn sī tsò a-bú ê m̄-kam, 

就準煞。
tō tsún suah.  

伊無去想著紲落的日子欲按怎予囡仔有通食？
I bô khì siūnn-tio̍h suà-lo̍h ê ji̍t-tsí beh án-tsuánn hōo gín-á ū thang tsia̍h?




好佳哉，
Hó-ka-tsài, 

人共引去環保局掃大路，
lâng kā ín khì khuân-pó-kio̍k sàu tuā-lōo, 

逐工固定半暝三四點出門，
ta̍k kang kòo-tīng puànn-mê sann sì tiám tshut-mn̂g, 

才會赴予逐家行佇清清氣氣的路頂去上班讀冊。
tsiah ē-hù hōo ta̍k-ke kiânn tī tshing-tshing-khì-khì ê lōo-tíng khì siōng-pan tha̍k-tsheh.  

逐擺伊三四點欲出門，
Ta̍k-pái i sann sì tiám beh tshut-mn̂g, 

阮攏睏了當飽，
guán lóng khùn liáu tng pá, 

不時嘛予伊開門關門的聲吵精神。
put-sî mā hōo i khui-mn̂g kuainn-mn̂g ê siann tshá tsing-sîn.  

我毋捌代誌，
Guá m̄ bat tāi-tsì, 

會怪伊傷粗魯吵人的眠，
ē kuài i siunn tshoo-lóo tshá lâng ê bîn, 

定定倒佇眠床足受氣。
tiānn-tiānn tó tī bîn-tshn̂g tsiok siū-khì.  

高中一年的時，
Ko-tiong it nî ê sî, 

有一冬三月，
ū tsi̍t tang sann-gue̍h, 

寒死佈田夫的落雨暝，
kuânn--sí pòo-tshân-hu ê lo̍h-hōo-mê, 

恬靜冷寒分袂清是暗暝抑是透早，
tiām-tsīng líng kuânn hun bē tshing sī àm-mê ia̍h-sī thàu-tsá, 

伊開門關門的聲，
i khui-mn̂g kuainn-mn̂g ê siann, 

煞直接鑽入去我的心肝，
suah ti̍t-tsiap tsǹg--ji̍p-khì guá ê sim-kuann, 

害我目屎流落枕頭跤，
hāi guá ba̍k-sái lâu-lo̍h tsím-thâu-kha, 

我想講遮寒伊閣無怨無慼為囝兒拍拚，
guá siūnn-kóng tsiah kuânn i koh bô-uàn-bô-tsheh uī kiánn-jî phah-piànn, 

我人捲佇棉被燒滾滾，
guá lâng kńg tī mî-phuē sio-kún-kún, 

伊著手攑掃梳冷冰冰。
i tio̍h tshiú gia̍h sàu-se líng-ping-ping.  

彼工的關門聲，
Hit kang ê kuainn-mn̂g-siann, 

共我無夠感恩的心門拍開。
kā guá bô-kàu kám-un ê sim-mn̂g phah-khui.  

我了解是伊的認命，
Guá liáu-kái sī i ê jīn-miā, 

阮兄弟姊妹仔才有依倚，
guán hiann-tī-tsí-muē-á tsiah ū i-uá, 

伊已經盡查某人上大的拍拚共阮晟甲人懸漢大，
i í-king tsīn tsa-bóo-lâng siōng tuā ê phah-piànn kā guán tshiânn kah lâng-kuân-hàn-tuā,

伊一直共阮惜命命。
i it-ti̍t kā guán sioh-miā-miā.

