845 新聞插播（選戰新聞、鐘文學消息、高雄最新消息、降旨、肉魯吉消息）

選戰新聞。
Suán-tsiàn sin-bûn. 

高雄最新消息，
Ko-hiông tsuè sin siau-sit, 

高雄市南區啉酒進步黨的立委候選人何志念呢，
Ko-hiông-tshī lâm khu Lim-tsiú tsìn-pōo tóng ê li̍p-uí hāu-suán-jîn Hô Tsì-liām --neh, 

佇⿰昨昏⿰下昏暗的造勢暗會，
tī tsa̋ng i̋ng-àm ê tsō-sè àm-huē, 

受著一堆選民的支持擁護，
siū-tio̍h tsi̍t-tui suán-bîn ê tsi-tshî ióng-hōo, 

忍不住佇咧選舉暗會痛哭失聲，
jím-put-tsū tī-leh suán-kí àm-huē thòng-kháu-sit-siann, 

競選總部的工作人員看著這个情形，
kīng-suán tsóng-pōo ê kang-tsok jîn-uân khuànn-tio̍h tsit ê tsîng-hîng, 

馬上緊急調動五十名的孝男孝女，
má-siōng kín-kip tiàu-tōng gōo-tsa̍p miâ ê hàu-lâm hàu-lú,

上台呢，
 tsiūnn-tâi --neh, 

陪立委候選人何志唸做伙哭，
puê li̍p-uí hāu-suán-jîn Hô Tsì-liām tsuè-hué khàu, 

哀聲遍野，
ai-siann-phiàn-iá, 

哭聲不絕，
khàu-siann put-tsua̍t, 

場面十分的感動。
tiûnn-bīn tsa̍p-hun ê kám-tōng. 

高雄北區現任立委也是烏西黨北區提名立委候選人鍾文學呢，
Ko-hiông pak khu hiān-jīm li̍p-uí iā sī Oo-se tóng pak khu thê-miâ li̍p-uí hāu-suán-jîn Tsiong Bûn-ha̍k --neh, 

今仔日對外發佈有人四界散佈謠言，
kin-á-ji̍t tùi-guā huat-pòo ū lâng sì-kè sàn-pòo iâu-giân, 

講伊是金牛的立委，
kóng i sī kim-gû ê li̍p-úi, 

專門包這个政府的工程，
tsuan-bûn pau tsit ê tsìng-hú ê kang-tîng, 

烏西黨北區提名立委候選人鍾文學講呢，
Oo-se tóng pak khu thê-miâ li̍p-úi hāu-suán-jîn Tsiong Bûn-ha̍k kóng --neh, 

伊絕對毋是金牛立委，
i tsua̍t-tùi m̄ sī kim-gû li̍p-uí, 

伊是相雞，
i sī siùnn ke, 

叫伊金雞立委嘛較差不多，
kiò i kim-ke li̍p-uí mā khah tsha-put-to, 

包政府的工程嘛是無影的代誌，
pau tsìng-hú ê kang-tîng mā sī bô-iánn ê tāi-tsì, 

若有半句白賊呢，
nā ū puànn kù pe̍h-tsha̍t --neh, 

規基隆死了了！
kui Ke-lâng sí-liáu-liáu! 

恆春仔佇遮呢，
Hîng-tshun--á tī tsia --neh, 

真正替蹛基隆的人真不滿，
tsin-tsiànn thè tuà Ke-lâng ê lâng tsin put-buán, 

彼咒誓別人死啦，
he tsiù-tsuā pa̍t-lâng sí --lah, 

有可能伊佇基隆攏無親情朋友pah！
ū khó-lîng i tī Ke-lâng lóng bô tshin-tsiânn pîng-iú --pah! 

#喔！謝謝喔#
#喔！謝謝喔# 

EH！
Eh! 

拄仔恆春仔接著一份傳真呢，
Tú-á Hîng-tshun--á tsiap-tio̍h tsi̍t hūn thuân-tsin --neh, 

這是三十三天玉皇大帝傳來最新的消息。
tse sī Sann-tsa̍p-sann thian Gio̍k-hông-tāi-tè thuân lâi tsuè sin ê siau-sit. 

玉皇大帝落令呢各階層的神、
Gio̍k-hông-tāi-tè lo̍h-līng --neh kok kai-tsàn ê sîn, 

佛、
pu̍t, 

仙、
sian, 

菩薩呢，
phôo-sat --neh, 

彼號保持中立的立場，
hit-lō pó-tshî tiong-li̍p ê li̍p-tiûnn, 

袂當為候選人徛台造勢，
bē-tàng uī hāu-suán-jîn khiā-tâi tsō-sè, 

更加不可降駕要求信徒支持特定的候選人，
kìng-ka put-khó kàng-kà iau-kiû sìn-tôo tsi-tshî ti̍k-tīng ê hāu-suán-jîn, 

違反規定者呢，
ûi-huán kui-tīng --tsiá --neh, 

咧欲移送眾神評議委員會處份。
tih-beh î-sàng tsiòng sîn phîng-gī úi-guân-huē tshú-hūn.




澎湖無黨藉的立委候選人#肉魯吉仔#呢，
Phênn-ôo bô tóng-tsi̍k ê li̍p-uí hāu-suán-jîn #Bah-lóo Kiat--á# --neh, 

佇頂擺參選立委的時陣，
tī tíng-pái tsham-suán li̍p-uí ê sî-tsūn, 

用游泳的方式呢到各島嶼拜票，
iōng iû-íng ê hong-sik --neh kàu kok tó-sū pài-phiò, 

結果呢，
kiat-kó --neh, 

去予海湧絞去，
khì hōo hái-íng ká--khì, 

好佳哉佇澎湖外海作業的船隻抾著，
hó-ka-tsài tī Phênn-ôo guā-hái tsok-gia̍p ê tsûn-tsiah khioh--tio̍h, 

所以呢，
sóo-í --neh, 

伊這擺參選立委欲改變戰術，
i tsit pái tsham-suán li̍p-uí beh kái-piàn tsiàn-su̍t, 

用逐戶敬酒的方式進行拜票。
iōng ta̍k hōo kìng-tsiú ê hong-sik tsìn-hîng pài-phiò. 

但是澎湖無黨藉的立委候選人#肉魯吉啊#呢，
Tān-sī Phênn-ôo bô tóng-tsi̍k ê li̍p-uí hāu-suán-jîn #Bah-lóo Kiat--á# --neh, 

掃街啉酒拜票，
sàu-ke lim tsiú pài-phiò, 

拜無兩條街，
pài bô nn̄g tiâu ke, 

煞來得著酒精急性肝炎，
suah lâi tit-tio̍h tsiú-tsing kip-sìng kuann-iām, 

這馬人已經送入去加護病房進行急救囉。
tsit-má lâng í-king sàng ji̍p-khì ka-hōo pēnn-pâng tsìn-hîng kip-kiù --loo͘h! 

後續發展呢，
Āu-sio̍k huat-tián --neh, 

請鎖定新聞插播的報導。
tshiánn só-tīng sin-bûn tshah-pòo ê pò-tō. 

以上是咱番薯之聲廣播電台本部獨家所提供，
Í-siōng sī lán Han-tsî-tsi-siann kóng-pòo tiān-tâi pún pōo to̍k-ka sóo thê-kiong, 

由本臺特派記者為恁採訪報導的選戰新聞。
iû pún tâi ti̍k-phài kì-tsiá ūi lín tshái-hóng pò-tō ê suán-tsiàn sin-bûn. 

感謝收聽。
Kám-siā siu-thiann.

