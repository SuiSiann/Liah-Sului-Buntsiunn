258 北國雪聲

佇冬尾天去到日本茅野市參加教育交流活動。
Tī tang-bué-thinn khì kàu Ji̍t-pún Hm̂-iá-tshī tsham-ka kàu-io̍k kau-liû ua̍h-tāng. 

一落飛行機，
Tsi̍t lo̍h hue-lîng-ki, 

北國冬天的冷風，
pak-kok tang-thinn ê líng-hong, 

隨一港一港吹來，
suî tsi̍t káng tsi̍t káng tshue--lâi, 

若親像針咧揻，
ná-tshin-tshiūnn tsiam teh ui, 

寒甲予人強欲擋袂牢！
kuânn kah hōo lâng kiōng-beh tòng bē tiâu! 

這種冷，
Tsit tsióng líng, 

會予人數念咱南國清涼的微微仔風。
ē hōo lâng siàu-liām lán lâm-kok tshing-liâng ê bî-bî-á hong. 

是講，
Sī kóng, 

這款的寒，
tsit khuán ê kuânn, 

才是正港的北國氣氛，
tsiah-sī tsiànn-káng ê pak-kok khì-hun, 

是一種佮咱南國無仝，
sī tsi̍t tsióng kah lán lâm-kok bô-kāng, 

嘛完全毋捌感受過的寒天的氣味！
mā uân-tsuân m̄ bat kám-siū--kuè--ê kuânn-thinn ê khì-bī!




蹛佇飯店的第一暝，
Tuà tī pn̄g-tiàm ê tē-it mê, 

天公伯仔就搬一齣戲予阮看矣──落大雪囉！
thinn-kong-peh--á tō puann tsi̍t tshut hì hōo guán khuànn --ah── lo̍h tuā-seh --looh! 

落雪佮落雨無仝，
Lo̍h-seh kah lo̍h-hōo bô-kāng, 

竟然是無聲無說。
kìng-jiân sī bô-siann-bô-sueh. 

我干焦聽著阮這陣亞熱帶臺灣來的旅客咧大細聲咻──「落雪矣！
Guá kan-na thiann-tio̍h guán tsit tīn A-jia̍t-tài Tâi-uân lâi ê lí-kheh teh tuā-sè siann hui── “Lo̍h-seh --ah! 

落雪矣！」
Lo̍h-seh --ah!” 

「逐家緊來看喔！」
“Ta̍k-ke kín lâi khuànn --ooh!”




雪，
Seh, 

伊用六角形優美的姿勢，
i īng la̍k-kak-hîng iu-bí ê tsu-sè, 

一片一片落佇我的頭殼頂。
tsi̍t phìnn tsi̍t phìnn lo̍h tī guá ê thâu-khak-tíng. 

我展開雙手，
Guá thián-khui siang-tshiú, 

予雪落佇我的手蹄仔，
hōo seh lak tī guá ê tshiú-tê-á, 

予雪落佇我擔頭看對天頂去的額頭；
hōo seh lak tī guá tànn-thâu khuànn tuì thinn-tíng khì ê hia̍h-thâu; 

雪，
seh,

伊也輕báng-báng、軟㽎㽎，
 i iā khin-báng-báng, nńg-sìm-sìm, 

落佇我的胸坎，
lak tī guá ê hing-khám, 

堅凍，
kian-tàng, 

才閣印入我的心內，
tsiah koh ìn ji̍p guá ê sim-lāi, 

這是我人生的第一場雪！
tse sī guá jîn-sing ê tē-it tiûnn seh!




隔轉工，
Keh-tńg-kang, 

我趁下晡歇睏的時，
guá thàn ē-poo hioh-khùn ê sî, 

家己一个人行去飯店後壁的小山崙。
ka-kī tsi̍t ê lâng kiânn khì pn̄g-tiàm āu-piah ê sió suann-lūn. 

路無蓋崎，
Lōo bô kài kiā, 

我綴車路一直行去較懸的所在，
guá tuè tshia-lōo it-ti̍t kiânn khì khah kuân ê sóo-tsāi, 

路面攏是昨暗猶未溶去的雪。
lōo-bīn lóng sī tsa-àm iáu-buē iûnn--khì ê seh. 

路邊較平坦的所在，
Lōo-pinn khah pênn-thánn ê sóo-tsāi, 

有一間一間的人家厝。
ū tsi̍t king tsi̍t king ê jîn-ke-tshù. 

毋過，
M̄-koh, 

哪會攏無人出出入入咧？
ná ē lóng bô lâng tshut-tshut-ji̍p-ji̍p --leh? 

後來我才知影，
Āu--lâi guá tsiah tsai-iánn, 

遮是別莊區，
tsia sī pia̍t-tsong khu, 

逐个人攏來遮歇熱較濟，
ta̍k ê lâng lóng lâi tsia hioh-jua̍h khah tsē, 

寒天時仔罕得有人來！
kuânn-thinn-sî-á hán-tit ū lâng lâi!




行佇這條「雪路」，
Kiânn tī tsit tiâu “seh lōo”, 

真正一个人影都無。
tsin-tsiànn tsi̍t ê lâng-iánn to bô. 

向四面看過去，
Hiòng sì-bīn khuànn --kuè-khì, 

雪，
seh, 

四箍輾轉攏是雪！
sì-khoo-liàn-tńg lóng sī seh! 

我去予一大片全然白色的雪景包圍咧。
Guá khì hōo tsi̍t tuā phiàn tsuân-jiân pe̍h-sik ê seh kíng pau-uî --leh. 

我沓沓仔行佇無聲的雪地當中，
Guá ta̍uh-ta̍uh-á kiânn tī bô siann ê seh-tē tang-tiong, 

好親像一尾熱帶魚，
hó-tshin-tshiūnn tsi̍t bué jia̍t-tài-hî, 

覕佇一片白鑠鑠的海水裡，
bih tī tsi̍t phìnn pe̍h-siak-siak ê hái-tsuí--lí,

四箍圍仔攏無聲，
sì-khoo-uî-á lóng bô siann, 

恬喌喌、恬喌喌！
tiām-tsiuh-tsiuh, tiām-tsiuh-tsiuh! 

有一目𥍉的時間，
Ū tsi̍t-ba̍k-nih ê sî-kan, 

我沉醉佇這片景緻當中。
guá tîm-tsuì tī tsit phìnn kíng-tì tang-tiong. 

我迷失，
Guá bê-sit, 

我失去語言，
guá sit-khì gí-giân, 

毋知影愛用啥物話語來形容現此時的心境！
m̄ tsai-iánn ài īng siánn-mih uē-gí lâi hîng-iông hiān-tshú-sî ê sim-kíng! 

忽然間，
Hut-jiân-kan, 

樹仔頂一隻烏鴉的叫聲「ah！」雄雄共我搝轉來現實，
tshiū-á-tíng tsi̍t tsiah oo-a ê kiò-siann “ah!” hiông-hiông kā guá khiú tńg-lâi hiān-si̍t, 

將我抽離開這場無聲的雪景。
tsiong guá thiu lī-khui tsit tiûnn bô siann ê seh kíng. 

佇這个時陣，
Tī tsit ê sî-tsūn, 

我才願意相信，
guá tsiah guān-ì siong-sìn, 

原來世間上，
guân-lâi sè-kan-siōng, 

真正是有遮爾媠的景緻！
tsin-tsiànn sī ū tsiah-nī suí ê kíng-tì.




佇北國拄著人生的第一場雪，
Tī pak-kok tú-tio̍h jîn-sing ê tē-it tiûnn seh, 

閣佇遮爾幽靜的雪中散步。
koh tī tsiah-nī iu-tsīng ê seh tiong sàn-pōo. 

我想，
Guá siūnn, 

這種經驗一定會轉化做人生中，
tsit tsióng king-giām it-tīng ē tsuán-huà-tsò jîn-sing tiong, 

一齣美麗閣雪白的無聲電影！
tsi̍t tshut bí-lē koh seh-pe̍h ê bô siann tiān-iánn!

