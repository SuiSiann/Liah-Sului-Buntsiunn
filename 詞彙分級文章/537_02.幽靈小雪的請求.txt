537 02.幽靈小雪的請求

我有代誌欲拜託你，
Guá ū tāi-tsì beh pài-thok --lí, 

#一路#。
#一路#.




我無愛啦，
Guá bô ài --lah,

我無法度啦，
 guá bô-huat-tōo --lah, 

攏是你害我去予人當做是騙子，
lóng sī lí hāi guá khì hōo lâng tòng-tsò sī phiàn-tsú,

你莫閣來矣，
 lí mài koh lâi --ah, 

好無！
hó --bô!




這是無法度的代誌，
Tse sī bô-huat-tōo ê tāi-tsì, 

因為逐家攏看袂著我。
in-ūi ta̍k-ke lóng khuànn bē tio̍h guá.




我嘛無想欲看著你啊，
Guá mā bô siūnn-beh khuànn-tio̍h lí --ah, 

你是按怎欲一直出現啦？
lí sī án-tsuánn beh it-ti̍t tshut-hiān --lah?




干焦你才看會著啊。
Kan-na lí tsiah khuànn ē tio̍h --ah.




莫啦，
Mài --lah,

我上討厭看著魔神仔啦！
 guá siōng thó-ià khuànn-tio̍h môo-sîn-á --lah!




你莫討厭我，
Lí mài thó-ià --guá, 

拜託你，
pài-thok --lí,

#一路#，
 #一路#, 

共我鬥相共，
kā guá tàu-sann-kāng, 

#一路#、#一路#。
#一路#, #一路#.




啊昨昏阮#一路#出代誌，
Ah tsa-hng gún #一路# tshut-tāi-tsì，

佳哉你共阮鬥相共，
ka-tsài lí kā gún tàu-sann-kāng, 

啊實在是足多謝的。
ah si̍t-tsāi sī tsiok to-siā--ê.




#一路#實在真可憐呢，
#一路# si̍t-tsāi tsin khó-liân --neh, 

無代無誌喔發生遐濟代誌啦！
bô-tāi-bô-tsì --ooh huat-sing hiah tsē tāi-tsì --lah!




哎唷！
Aih-ioh! 

按呢算是誠好運矣啦，
Án-ne sǹg sī tsiânn hó-ūn --ah --lah, 

論真講謼，
lūn-tsin kóng --hooh, 

伊應該受著的報應，
i ing-kai siū-tio̍h ê pò-ìng, 

按呢算是誠好矣。
án-ne sǹg sī tsiânn hó --ah.




遮的字喔，
Tsia ê lī --ooh, 

毋免拭矣啦，
m̄ bián tshit --ah --lah,

橫直拭掉，
 huînn-ti̍t tshit-tiāu,

#一路#會閣寫的啊。
 #一路# ē koh siá --ê --ah.




實在是誠歹勢。
Si̍t-tsāi sī tsiânn pháinn-sè.




啊！
Ah! 

著啦，
Tio̍h --lah,

我聽講謼高山in兜的沙沙，
guá thiann-kóng --hooh Ko-Suann in tau ê Sua-sua, 

去予人燒著矣呢！
khì hōo lâng sio-tio̍h --ah --neh! 




花田太太啊，
Hua-tiân thài-thài --ah, 

彼炮仔謼，
he phàu-á --hooh, 

猶是共伊收起來較好啦！
iáu sī kā i siu --khí-lâi khah hó --lah!




實在是誠歹勢。
Si̍t-tsāi sī tsiânn pháinn-sè.




攏是你啦，
Lóng sī lí --lah, 

害我按呢逐工愛頕頭共人會失禮，
hāi guá án-ne ta̍k kang ài tìm-thâu kā lâng hē sit-lé, 

無我是前世人欠你的，
bô guá sī tsîng-sì-lâng khiàm --lí --ê, 

是無啦！
sī --bô --lah! 

#一路#啊，
#一路# --ah,

你有聽著無啦？
 lí ū thiann-tio̍h --bô --lah?




莫閣喝矣啦，
Mài koh huah --ah --lah,

我規暗去予彼个魔神仔吵甲睏無飽呢！
 guá kui àm khì hōo hit ê môo-sîn-á tshá kah khùn bô pá --neh!




無你是咧烏白講啥，
Bô lí sī teh oo-pe̍h kóng siánn, 

講甲你這个囡仔謼！
kóng kah lí tsit ê gín-á --hooh!  




花田太太，
Hua-tiân thài-thài, 

𠢕早。
gâu-tsá.




是啥人啊，
Sī siánn-lâng --ah, 

來矣，
lâi --ah, 

啊吉川阿媽，
ah Kiat-tshuan a-má,

你好！
 lí hó!




你敢有看著阮兜的阿魯唅？
Lí kám ū khuànn-tio̍h gún tau ê A-lóo --hannh?

伊昨暗就無轉來矣。
 I tsa-àm tō bô tńg--lâi --ah.




你共我老實講喔，
Lí kā guá láu-si̍t kóng --ooh, 

到底是發生啥物代誌矣？
tàu-té sī huat-sing siánn-mih tāi-tsì --ah?

你這个死囡仔。
 Lí tsit ê sí gín-á.




我毋知影啦，
Guá m̄ tsai-iánn --lah,

我昨暗就無看著阿魯矣。
 guá tsa-àm tō bô khuànn-tio̍h A-lóo --ah.




又閣欲講白賊騙人矣，
Iū-koh beh kóng pe̍h-tsha̍t phiàn--lâng --ah, 

共我老實講，
kā guá láu-si̍t kóng, 

到底發生啥物代誌矣？
tàu-té huat-sing siánn-mih tāi-tsì --ah?




真正的啦，
Tsin-tsiànn --ê --lah, 

我誠實毋知影啦，
guá tsiânn-si̍t m̄ tsai-iánn --lah, 

佮我有啥物底代啦！
kah guá ū siánn-mih tī-tāi --lah! 

真正的啦！
Tsin-tsiànn --ê --lah!




好矣啦，
Hó --ah --lah, 

好矣啦，
hó --ah --lah, 

莫拍伊矣，
mài phah --i --ah, 

莫拍伊矣啦！
mài phah --i --ah --lah! 

阿魯啊。
A-lóo --ah.




這吉川阿媽佮阿魯仔兩个相依為命，
Tse Kiat-tshuan a-má kah A-lóo--á nn̄g ê siong-i-uî-bīng, 

假使講阿魯仔若有啥物意外謼，
ká-sú kóng A-lóo--á nā ū siánn-mih ì-guā --hooh, 

唉。
haih.




阿母，
A-bú, 

你這个oo-bá-sáng啊，
lí tsit ê oo-bá-sáng --ah,

拄才拍我竟然拍甲遐爾雄！
 tú-tsiah phah guá kìng-jiân phah kah hiah-nī hiông!




阿魯謼因為有身啦，
A-lóo --hooh in-ūi ū-sin --lah, 

啊可能是覕起來生囡仔。
ah khó-lîng sī bih --khí-lâi senn gín-á.




我實在是想攏無，
Guá si̍t-tsāi sī siūnn lóng bô, 

若是附近有出啥物代誌，
nā-sī hù-kīn ū tshut siánn-mih tāi-tsì, 

隨就講對咱兜來。
suî tō kóng uì lán tau lâi.




厝邊的動物若是看著#一路#，
Tshù-pinn ê tōng-bu̍t nā-sī khuànn-tio̍h #一路#, 

攏會走去覕啦。
lóng ē tsáu khì bih --lah.




毋干焦是動物呢，
M̄ kan-na sī tōng-bu̍t --neh,

虼蚻佮狗蟻攏走甲無半隻。
 ka-tsua̍h kah káu-hiā lóng tsáu kah bô puànn tsiah.




這哪有算啥，
Tse ná ū sǹg siánn,

逐家咧講謼，
 ta̍k-ke teh kóng --hooh, 

只要咱#一路#行過，
tsí-iàu lán #一路#kiânn-kuè, 

連一枝草仔嘛發袂出來。
liân tsi̍t ki tsháu-á mā huat bē tshut--lâi.




哈哈哈，
Ha ha ha,

講了實在足對同的啊，
kóng liáu si̍t-tsāi tsiok tùi-tâng--ê --ah,

啊哈哈哈。
 ah ha ha ha.




這个時陣「#鹹蛋超人#」伊就按呢飛過來，
Tsit ê sî-tsūn「#鹹蛋超人#」i tō án-ne pue --kuè-lâi, 

飛過來。
pue --kuè-lâi.




閣來咧？
Koh lâi --leh?




然後「#巴魯坦星人#」伊就...u u u...。
Liân-āu「#巴魯坦星人#」i tō... u u u....




阿魯，
A-lóo, 

你是走去佗位啦？
lí sī tsáu khì tó-ūi --lah? 

予我去予人拍甲腫歪歪，
Hōo guá khì hōo lâng phah kah tsíng-uai-uai, 

等我下課轉來，
tán guá hā-khò tńg--lâi, 

我一定欲好好仔佮你算這條數。
guá it-tīng beh hó-hó-á kah lí sǹg tsit tiâu siàu.

你看到時陣謼，
 Lí khuànn kàu sî-tsūn --hooh, 

欲按怎共你修理！
beh án-nuá kā lí siu-lí! 

喂！
Ueh! 

你欲創啥啦，
Lí beh tshòng siánn --lah, 

緊共我放開啦！
kín kā guá pàng--khui --lah!

我毋是講下課了後才佮你算數。
 Guá m̄ sī kóng hā-khò liáu-āu tsiah kah lí sǹg-siàu.




#一路#，
#一路#, 

你一个人踅踅唸是咧唸啥唅？
lí tsi̍t ê lâng se̍h-se̍h-liām sī teh liām siánn --hannh? 

#一路#，
#一路#, 

咱無去讀冊會去予人罵呢！
lán bô khì tha̍k-tsheh ē khì hōo lâng mā --neh!

#一路#，
 #一路#,

#一路#你是咧創啥啦，
 #一路# lí sī teh tshòng siánn --lah,

#一路#？
 #一路#?

啊？
 Ah? 

彼毋是阿魯，
He m̄ sī A-lóo, 

哪會按呢生啦，
ná ē án-ne-senn --lah, 

一定是去予車挵著，
it-tīng sī khì hōo tshia lòng--tio̍h,

阿魯、
A-lóo, 

阿魯，
A-lóo, 

啊！
ah! 

閣燒燒呢，
Koh sio-sio --neh, 

送來去予醫生看，
sàng lâi-khì hōo i-sing khuànn, 

無的確閣有救喔，
bô-tik-khak koh ū kiù --oo͘h,

#一路#！
 #一路#! 

哇！
Uah!




你這个無路用的，
Lí tsit ê bô lōo-īng--ê, 

好啦，
hó --lah, 

我知影啦，
guá tsai-iánn --lah, 

我已經走甲真緊矣呢！
guá í-king tsáu kah tsin kín --ah --neh! 

干焦蹛遐一直看，
Kan-na tuà hia it-ti̍t khuànn, 

袂曉來鬥相共是無！
bē-hiáu lâi tàu-sann-kāng sī --bô! 

我用走的真忝呢，
Guá iōng tsáu --ê tsin thiám --neh,

啥人像你用飛的遐爾輕鬆！
siánn-lâng tshiūnn lí iōng pue --ê hiah-nī khin-sang!




#一路#，
#一路#,

我嘛走甲大粒汗細粒汗，
 guá mā tsáu kah tuā lia̍p kuānn sè lia̍p kuānn,

哪有輕鬆啊！
 ná ū khin-sang --ah!




我共你警告喔，
Guá kā lí kíng-kò --ooh, 

你予我這馬走甲遮爾忝，
lí hōo guá tsit-má tsáu kah tsiah-nī thiám, 

上好就予我會赴，
siōng-hó tiō hōo guá ē-hù, 

若是袂赴，
nā-sī buē hù,

我毋管你是毋是魔神仔，
 guá m̄-kuán lí sī m̄ sī môo-sîn-á, 

我一定欲共你創治一世人！
guá it-tīng beh kā lí tshòng-tī tsi̍t-sì-lâng!




莫按呢好無，
Mài án-ne hó --bô, 

你這隻飯桶的，
lí tsit tsiah pn̄g-tháng--ê, 

哪會遮爾無路用啦！
ná ē tsiah-nī bô-lōo-īng--lah!




阿魯按怎唅，
A-lóo án-tsuánn --hannh, 

哪會按呢？
ná ē án-ne?




你免煩惱，
Lí bián huân-ló, 

狗仔囝已經救轉來矣喔！
káu-á-kiánn í-king kiù --tńg-lâi --ah --oo͘h!




唅？
Hannh?

哇！
 Uah! 

足古錐的呢，
Tsiok kóo-tsui--ê --neh, 

#一路#你看，
#一路# lí khuànn, 

遮細隻，
tsiah sè tsiah, 

敢若鳥鼠仔咧！
kánn-ná niáu-tshír-á --leh!




這攏是恁兩个的功勞啊。
Tse lóng sī lín nn̄g ê ê kong-lô --ah.




#一路#、
#一路#, 

#一路#、
#一路#, 

#一路#。
#一路#.




創啥啦，
Tshòng siánn --lah, 

又閣是你這个魔神仔，
iū-koh sī lí tsit ê môo-sîn-á, 

莫共我吵，
mài kā guá tshá, 

我無想欲講話。
guá bô siūnn-beh kóng-uē.




#一路#，
#一路#, 

共我鬥相共。
kā guá tàu-sann-kāng.




莫閣囉嗦矣啦，
Mài koh lo-so --ah --lah, 

我無法度，
guá bô-huat-tōo, 

連阿魯我都攏無法度共救轉來。
liân A-lóo guá to lóng bô-huat-tōo kā kiù --tńg-lâi.




你有啊，
Lí ū --ah, 

你毋是共狗仔囝救轉來矣，
lí m̄ sī kā káu-á-kiánn kiù --tńg-lâi --ah,

挽回一條寶貴的性命，
bán-huê tsi̍t tiâu pó-kùi ê sìnn-miā, 

干焦你才做會到，
kan-na lí tsiah tsò ē kàu, 

所以阿魯伊才會來揣你來鬥相共。
sóo-í A-lóo i tsiah ē lâi tshuē lí lâi tàu-sann-kāng. 

拜託你，
Pài-thok --lí, 

#一路#，
#一路#, 

請你共我鬥相共，
tshiánn lí kā guá tàu-sann-kāng, 

好無？
hó --bô? 

我拜託你，
Guá pài-thok --lí, 

干焦賰今仔日，
kan-na tshun kin-á-ji̍t,

請你去揣彼个人，
 tshiánn lí khì tshuē hit ê lâng, 

好無？
hó --bô?




彼个人是啥人？
Hit ê lâng sī siánn-lâng?




清司，
Tshing-si, 

伊叫青田清司。
i kiò Tshing-tiân Tshing-si.




清司佮你是啥物關係？
Tshing-si kah lí sī siánn-mih kuan-hē?




伊是，
I sī, 

我上愛的人。
guá siōng ài ê lâng.




啥人啦，
Siánn-lâng --lah, 

吵死矣，
tshá--sí --ah, 

你有啥物代誌唅？
lí ū siánn-mih tāi-tsì --hannh?




我、我欲揣清司先生。
Guá, gúa beh tshuē tshing si sian-sinn。




恩？
Mh? 

清司，
Tshing-si, 

有人揣你，
ū lâng tshē --lí,

揹書包的光頭。
 phāinn tsu-pau ê kng-thâu.




啥人啊，
Siánn-lâng --lah,

你到底是啥物人？
 lí tàu-té sī siánn-mih lâng?




#一路#，
#一路#,

#花田##一路#。
 #花田# #一路#.




唉，
Haih, 

這是啥物怪名，
tse sī siánn-mih kuài miâ,

就叫做一郎啦，
 tō kiò-tsò It-lông --lah, 

有啥物代誌啊？
ū siánn-mih tāi-tsì --ah? 

揣我到底有啥物代誌啊，
Tshuē guá tàu-té ū siánn-mih tāi-tsì --ah, 

光頭一郎？
kng-thâu It-lông?




我毋是光頭啦，
Guá m̄ sī kng-thâu --lah,

因為我出車禍去傷著頭，
 in-uī guá tshut tshia-hō khì siong-tio̍h thâu, 

毋才共頭毛剃掉，
m̄-tsiah kā thâu-mn̂g thì-tiāu, 

而且我是叫做#一路#，
lî-tshiánn guá sī kiò-tsò #一路#,

毋是叫一郎。
 m̄ sī kiò It-lông.




我問你啊，
Guá mn̄g --lí --ah, 

伊是毋是你咧外口生的囝唅？
i sī m̄ sī lí teh guā-kháu sinn ê kiánn --hannh?




你嘛莫烏白講，
Lí mā mài oo-pe̍h kóng, 

好無，
hó --bô,

遮爾癮頭的囡仔，
 tsiah-nī giàn-thâu ê gín-á,

哪有可能是我的囝啦！
 ná ū khó-lîng sī guá ê kiánn --lah! 




喂，
Ueh, 

你幾歲矣唅？
lí kuí huè --ah --hannh?




九歲。
Káu huè.




若按呢生，
Nā án-ne-senn, 

我共你斟酌算算的，
guá kā lí tsim-tsiok sǹg-sǹg--leh, 

就是你十六歲時陣生的，
tiō sī lí tsa̍p-la̍k huè sî-tsūn sinn --ê,

若是你真有可能喔！
 nā-sī lí tsin ū khó-lîng --oo͘h!




這个小光頭哪有可能是我的囝！
Tsit ê sió kng-thâu ná ū khó-lîng sī guá ê kiánn!




哎唷，
Aih-ioh, 

實在是造孽呢，
si̍t-tsāi sī tsō-gia̍t --neh, 

你看覓，
lí khuànn-māi, 

伊看起來足散食的，
i khuànn --khí-lâi tsiok sàn-tsia̍h--ê, 

有夠可憐的呢！
ū-kàu khó-liân--ê --neh!




小雪，
Sió-suat, 

這就是你愛的清司喔？
tse tiō sī lí ài --ê Tshing-si --oo͘h?




恩！
Mh!




小雪？
Sió-suat?




小雪，這个？
Sió-suat, tsit ê?




喔！
Oo͘h! 

你果然就是魔神仔小雪欲揣的清司謼？
Lí kó-liân tō sī môo-sîn-á Sió-suat beh tshē ê Tshing-si --hooh?




你、
Lí,

你這箍猴死囡仔！
lí tsit khoo kâu-sí-gín-á!

你免想欲共我騙啦，
Lí bián siūnn-beh kā guá phiàn --lah, 

是毋是in老爸叫你來共我嚇驚的啊，
sī m̄ sī in lāu-pē kiò lí lâi kā guá hennh-kiann--ê --ah, 

是毋是啊？
sī m̄ sī --ah? 




毋是、
M̄ sī, 

毋是按呢啦，
m̄ sī án-ne --lah,

是、
sī, 

是小雪拜託我來揣你的啦！
sī Sió-suat pài-thok guá lâi tshē --lí --ê --lah!




你共我恬去！
Lí kā guá tiām--khì! 

我所熟似彼个小雪一個月進前早就已經死矣。
Guá sóo si̍k-sāi hit ê Sió-suat tsi̍t kò gue̍h tsìn-tsîng tsá tiō í-king sí --ah.




#一路#，
#一路#, 

加油。
ka-iû.




小雪希望你會用得還伊一項物件。
Sió-suat hi-bāng lí ē-īng-eh hâinn i tsi̍t hāng mi̍h-kiānn.




啥物啊，
Siánn-mih --ah, 

是伊的命是毋？
sī i ê miā sī m̄?




清司，
Tshing-si, 

你莫按呢啦！
lí mài án-ne --lah!




是小雪到死進前閣捏牢牢的物件啦！
Sī Sió-suat kàu sí tsìn-tsîng koh tīnn-tiâu-tiâu ê mi̍h-kiānn --lah!




我哪會知影啥物物件！
Guá ná ē tsai-iánn siánn-mih mi̍h-kiānn!




就是小雪的老爸提來掔你的物件，
Tiō sī Sió-suat ê lāu-pē the̍h lâi khian --lí ê mi̍h-kiānn, 

你莫遐爾歹啦。
lí mài hiah-nī pháinn --lah.

討厭啦，
 Thó-ià --lah, 

害人滲尿，
hāi lâng siàm-jiō,

實在有夠可惡的啦！
 si̍t-tsāi ū-kàu khó-ònn --ê --lah!




清司。
Tshing-si.




你這个糞埽！
Lí tsit ê pùn-sò!




你共拍，
Lí kā phah, 

小雪嘛袂閣轉來啊！
Sió-suat mā bē koh tńg--lâi --ah!




你這个糞埽，
Lí tsit ê pùn-sò, 

若毋是你將小雪𤆬去遐爾濟人的所在，
nā m̄ sī lí tsiong Sió-suat tshuā khì hiah-nī tsē lâng ê sóo-tsāi,

小雪伊嘛袂。
 Sió-suat i mā bē.




十七年來，
Tsa̍p-tshit nî lâi, 

我辛辛苦苦飼大漢的查某囝，
guá sin-sin-khóo-khóo tshī tuā-hàn ê tsa-bóo-kiánn, 

竟然予你，
kìng-liân hōo lí, 

可惡！
khó-ònn! 

你到底對阮查某囝做啥物代誌？
Lí tàu-té tuì gún tsa-bóo-kiánn tsò siánn-mih tāi-tsì?




我共你講喔，
Guá kā lí kóng --oo͘h, 

無時間矣喔！
bô sî-kan --ah --oo͘h! 

你今仔日若毋還小雪，
Lí kin-á-ji̍t nā m̄ hîng Sió-suat,

伊就無法度去極樂世界矣啦！
i tiō bô-huat-tōo khì ki̍k-lo̍k sè-kài --ah --lah! 

你上好馬上共物件提出來喔！
Lí siōng-hó má-siōng kā mi̍h-kiānn the̍h--tshut-lâi --oo͘h!




我無你所講的彼項物件。
Guá bô lí sóo kóng--ê hit hāng mi̍h-kiānn.




敢有佇伊的身軀頂，
Kám ū tī i ê sin-khu-tíng,

小雪，
Sió-suat, 

伊講無呢。
i kóng bô --neh. 

你講白賊，
Lí kóng pe̍h-tsha̍t, 

小雪講有佇你的身軀頂啦！
Sió-suat kóng ū tī lí ê sin-khu-tíng --lah!




你實在足煩的呢，
Lí si̍t-tsāi tsiok huân--ê --neh, 

我共你講一郎，
guá kā lí kóng It-lông, 

你莫踮遐編故事矣，
lí mài tiàm hia pian kòo-sū --ah,

好無？
 hó --bô?




我毋是一郎，
Guá m̄ sī It-lông, 

是#一路#。
sī #一路#.




清司，
Tshing-si, 

你就還伊啊！
lí tō hâinn --i --ah! 

假使按呢生做會當做仙，
Ká-sú án-ne-senn tsò ē-tàng tsò sian, 

你就聽一郎的啊，
lí tō thiann It-lông --ê --ah, 

予伊啦。
hōo --i --lah. 




我是#一路#！
Guá sī #一路# !




啊！
Ah! 

著啦，
Tio̍h --lah,

今仔日應該是小雪的七旬啊！
 kin-á-ji̍t ing-kai sī Sió-suat ê tshit-sûn --ah,

哎唷！
 aih-ioh! 

哪會按呢啦，
Ná ē án-ne --lah,

你緊還伊啦，
 lí kín hîng --i --lah, 

啊無出代誌就害矣啦！
ah bô tshut-tāi-tsì tiō hāi --ah --lah!




就是講咩，
Tiō sī kóng --meh, 

緊還來啦！
kín hîng lâi --lah!




我會記得你攏一直足佮意彼个查某囡仔的啊！
Guá ē-kì-tit lí lóng it-ti̍t tsiok kah-ì hit ê tsa-bóo gín-á --ê --ah!

你嘛感覺對伊有淡薄仔歹勢，
 Lí mā kám-kak tuì i ū tām-po̍h-á pháinn-sè,

敢毋是咧，
 kám m̄ sī --leh, 

趁這个機會你共伊鬥相共啊。
thàn tsit ê ki-huē lí kā i tàu-sann-kāng --ah.




無毋著，
Bô m̄-tio̍h,

趁這个時陣。
thàn tsit ê sî-tsūn.




你從來毋捌共啥人鬥相共過，
Lí tsiông-lâi m̄ bat kā siánn-lâng tàu-sann-kāng kuè,

你就趁這个時陣。
 lí tō thàn tsit ê sî-tsūn.




無你會良心不安喔。
Bô lí ē liông-sim put-an --oo͘h.




吵死矣，
Tshá--sí --ah, 

莫吵！
mài tshá!




哼！
Hngh! 

凊彩你啦！
Tshìn-tshái --lí --lah!




你哪會用得凊彩伊啦！
Lí ná ē-īng-eh tshìn-tshái --i --lah!




實在是笑死人呢，
Si̍t-tsāi sī tshiò sí lâng --neh,

彼个好額人的千金大小姐，
 hit ê hó-gia̍h-lâng ê tshian-kim tuā sió-tsiá,

欲哪有可能干焦為著一个價值兩百箍的鉼針，
 beh ná ū khó-lîng kan-na ūi-tio̍h tsi̍t ê kè-ta̍t nn̄g-pah khoo ê pín-tsiam, 

就來決定是毋是會當做仙。
tō lâi kuat-tīng sī m̄ sī ē-tàng tsò sian.  




毋是兩百箍喔！
M̄ sī nn̄g-pah khoo --oo͘h! 

是一百箍，
Sī tsi̍t-pah khoo, 

你叫人愛算你較俗咧，
lí kiò lâng ài sǹg lí khah sio̍k --leh, 

你竟然袂記得矣。
lí kìng-jiân bē-kì-eh --ah.




到底是啥物人使弄你來揣我的啊？
Tàu-té sī siánn-mih lâng sái-lōng lí lâi tshuē --guá --ê --ah?




謼！
Hooh! 

我毋是共你講過矣，
Guá m̄ sī kā lí kóng--kuè --ah,

是小雪拜託我來揣你的，
 sī Sió-suat pài-thok guá lâi tshē --lí --ê, 

你到底愛我講這句話講幾遍啊！
lí tàu-té ài guá kóng tsit kù uē kóng kúi piàn --ah!

你毋趕緊共彼个物件埋起來，
 Lí m̄ kuánn-kín kā hit ê mi̍h-kiānn tâi --khí-lâi, 

小雪就會變做恐怖的魔神仔喔！
Sió-suat tō ē piàn-tsò khióng-pòo ê môo-sîn-á --oo͘h!




若按呢，
Nā án-ne, 

欲埋佗位？
beh tâi tó-ūi?




只要是你感覺袂䆀的所在，
Tsí-iàu sī lí kám-kak buē-bái ê sóo-tsāi, 

攏嘛會用得。
lóng mā ē-īng-eh. 

唅！
Hannh! 

遮就是我頭殼去予人紩九針的病院啊，
Tsia tō sī guá thâu-khak khì hōo lâng thīnn káu tsiam ê pēnn-īnn --ah,

謼！
 hooh! 

講起來嘛真拄好喔，
Kóng --khí-lâi mā tsin tú-hó --oo͘h, 

你就佇咧遮熟似小雪的，
lí tō tī-leh tsia si̍k-sāi Sió-suat --ê, 

是無？
sī --bô? 




認真講起來，
Jīn-tsin kóng --khí-lâi,

應該是佇咧頂面才著啦！
 ing-kai sī tī-leh tíng-bīn tsiah tio̍h --lah!




啊，
Ah, 

是啥物意思啊？
sī siánn-mih ì-sù --ah?




啊？
Ah? 

廟會？
Biō-huē?




是啊。
Sī --ah.




病人這馬就愛乖乖仔靜養。
Pēnn-lâng tsit-má tō ài kuai-kuai-á tsīng-ióng.




我自細漢到這馬攏足聽話，
Guá tsū sè-hàn kàu tsit-má lóng tsiok thiann-uē, 

我足想欲自由自在佇外口行動。
guá tsiok siūnn-beh tsū-iû-tsū-tsāi tī guā-kháu kiânn-tāng.




只要你病若好，
Tsí-iàu lí pēnn nā hó, 

看你欲去佗攏無要緊，
khuànn lí beh khì tó lóng bô iàu-kín, 

當然嘛會當去廟會啊。
tong-liân mā ē-tàng khì biō-huē --ah.




我的病已經袂好矣。
Guá ê pēnn í-king bē hó --ah.




啊？
Ah?

你是講佗位袂好？
 Lí sī kóng tó-ūi buē hó? 




我規身軀攏是病，
Guá kui sin-khu lóng sī pēnn, 

自從我出世了後，
tsū-tsiông guá tshut-sì liáu-āu,

醫生就講我活袂過十歲矣。
 i-sing tō kóng guá ua̍h buē kuè tsa̍p huè --ah.




若按呢講起來，
Nā án-ne kóng --khí-lâi, 

你毋就已經趁著矣。
lí m̄ tiō í-king thàn--tio̍h --ah.

 


啊？
Ah?




因為你到這馬已經加活七年的時間矣。
In-ūi lí kàu tsit-má í-king ke ua̍h tshit nî ê sî-kan --ah.




就是講啊。
Tiō sī kóng --ah.




哇，
Uah, 

哈哈哈哈！
ha ha ha ha!

廟會實在是足鬧熱的。
 Biō-huē si̍t-tsāi sī tsiok lāu-lia̍t --ê.




來，
Lâi, 

你看好喔！
lí khuànn hó --oo͘h!




啊！
Ah! 

著矣、著矣！
Tio̍h --ah, tio̍h --ah!




對這爿來矣喔，
Tuì tsit pîng lâi --ah --oo͘h, 

你愛注意喔，
lí ài tsù-ì --oo͘h,

欲來矣喔！
 beh lâi --ah --oo͘h!




莫啦！
Mài --lah! 

來。
Lâi.




啊！
Ah!

清司啊，
 Tshing-si --ah, 

謼！
hooh!

今仔日欲閣𤆬女朋友去飄撇矣喔！
 Kin-á-ji̍t beh koh tshuā lí-pîng-iú khì phiau-phiat --ah --oo͘h!

謼！
 Hooh! 

阮遮做生理的謼是有夠艱苦啊，
Gún tsia tsò sing-lí--ê --hooh sī ū-kàu kan-khóo --ah, 

啊拚甲大粒汗細粒汗。
ah piànn kah tuā lia̍p kuānn sè lia̍p kuānn.




喂！
Ueh! 

頭家啊，
Thâu-ke --ah,

你嘛較拜託咧，
 lí mā khah pài-thok --leh,

我日時的時陣嘛是做甲大粒汗細粒汗呢！
 guá ji̍t--sî ê sî-tsūn mā sī tsò kah tuā lia̍p kuānn sè lia̍p kuānn --neh!




喂，
Ueh, 

清司啊，
Tshing-si --ah,

來！
 lâi!

創啥？
Tshòng siánn?




你這个猴囡仔，
Lí tsit ê kâu-gín-á, 

我共你警告幾若擺矣呢，
guá kā lí kíng-kò kuí-nā pái --ah --neh,

叫你毋通誘拐一寡良家婦女，
 kiò lí m̄-thang iú-kuái tsi̍t-kuá liông-ka hū-lí, 

啊你哪講袂聽啦！
ah lí ná kóng buē thiann --lah!




我哪有可能做這種歹代誌啦！
Guá ná ū khó-lîng tsò tsit tsióng pháinn tāi-tsì --lah! 

因為伊這馬破病，
In-ūi i tsit-má phuà-pēnn, 

所以我𤆬伊出來行行的啊！
sóo-í guá tshuā i tshut-lâi kiânn-kiânn --ê --ah!




啊？
Ah?




哇！
Uah! 

足厲害，
Tsiok lī-hāi, 

頂懸有名呢！
tíng-kuân ū miâ --neh!




厲害謼，
Lī-hāi --hooh, 

謼這是專門的技術呢，
hooh tse sī tsuan-bûn ê ki-su̍t --neh,

這馬足流行的喔！
 tsit-má tsiok liû-hîng--ê --oo͘h!




彼哪有啥物厲害啦，
He ná ū siánn-mih lī-hāi --lah, 

彼只不過共鉛線拗拗的爾爾，
he tsí-put-kò kā iân-suànn áu-áu--ê niā-niā, 

我目睭瞌瞌攏嘛會曉做。
guá ba̍k-tsiu kheh-kheh lóng mā ē-hiáng tsò.




我感覺足𠢕的。
Guá kám-kak tsiok gâu--ê.




小姐，
Sió-tsiá, 

我問你，
guá mn̄g --lí,

你叫啥物名，
 lí kiò siánn-mih miâ, 

我共你做一个好無？
guá kā lí tsò tsi̍t ê hó --bô?




啊？
Ah?




唉！
Haih! 

實在無你法。
Si̍t-tsāi bô lí huat.




小、
Sió, 

小雪。
Sió-suat.




哇！
Uah! 

這个名有夠好聽啦！
Tsit ê miâ ū-kàu hó-thiann --lah! 

算你較俗的啦，
Sǹg lí khah sio̍k--ê --lah, 

兩百箍就好。
nn̄g-pah khoo tiō hó. 




這都閣愛收錢喔，
Tse to koh ài siu tsînn --oo͘h, 

你嘛莫共人騙好無，
lí mā mài kā lâng phiàn hó --bô,

一百箍就蓋濟矣！
 tsi̍t-pah khoo tō kài tsuē --ah! 




啊？
Ah?

唉！
 Haih! 

有較贏無啦！
Ū khah iânn bô --lah!




啊！
Ah! 

多謝你。
To-siā --lí.




接載袂牢呢，
Tsih-tsài bē tiâu --neh,

啥物專門的技術，
 siánn-mih tsuan-bûn ê ki-su̍t, 

笑死人，
tshiò sí lâng, 

根本就是糞埽。
kin-pún tō sī pùn-sò.




這毋是糞埽。
Tse m̄ sī pùn-sò.




這本來就是糞埽嘛。
Tse pún-lâi tō sī pùn-sò --mah.




毋是啦！
M̄ sī --lah!




哼！
Hngh! 

好啦好啦，
Hó --lah hó --lah,

毋是啦！
 m̄ sī --lah!




著啦，
Tio̍h --lah,

你會忝矣袂矣？
 lí ē thiám --ah buē --ah?




我足歡喜，
Guá tsiok huann-hí, 

真正足歡喜的！
tsin-tsiànn tsiok huann-hí--ê!




敢有影？
Kám ū-iánn? 

有影足歡喜的，
Ū-iánn tsiok huann-hí--ê,

是無？
 sī --bô?

咱先轉來去，
Lán sing tńg--lâi-khì, 

好無？
hó --bô?




莫啦，
Mài --lah, 

閣小等一下。
koh sió-tán --tsi̍t-ē.




我看猶是先來轉啦，
Guá khuànn iáu sī sing lâi-tńg --lah, 

這廟會足濟啊。
tse biō-huē tsiok tsuē --ah, 

後個月謼，
āu kò gue̍h --hooh, 

閣有一場比這閣較大場的，
koh ū tsi̍t tiûnn pí tse koh-khah tuā tiûnn--ê, 

我才閣𤆬你來。
guá tsiah koh tshuā lí lâi. 

我共你保證喔，
Guá kā lí pó-tsìng --oo͘h,

我一定會𤆬你來。
 guá it-tīng ē tshuā lí lâi.




小雪，
Sió-suat, 

行，
kiânn, 

來轉啦，
lâi-tńg --lah, 

小雪。
Sió-suat.




小雪講，
Sió-suat kóng,

真多謝你，
 tsin to-siā --lí, 

伊講你佇咧彼暝，
i kóng lí tī-leh hit mî, 

予伊一世人無法度放予袂記的戀情。
hōo i tsi̍t-sì-lâng bô-huat-tōo pàng hōo bē-kì ê luân-tsîng.

喂，
Ueh, 

到底是啥物意思唅？
tàu-té sī siánn-mih ì-sù --hannh?




你實在足吵的，
Lí si̍t-tsāi tsiok tshá --ê,

莫踮遐一直問，
 mài tiàm hia it-ti̍t mn̄g,

好無？
 hó --bô?

去予你變彼場把戲共我騙來遮，
 Khì hōo lí pìnn hit tiûnn pá-hì kā guá phiàn lâi tsia, 

我已經足後悔的，
guá í-king tsiok hiō-hué--ê, 

我這馬敢會當拜託你，
guá tsit-má kám ē-tàng pài-thok --lí,

離我較遠一下。
 lī guá khah hn̄g --tsi̍t-ē. 

莫閣來共我吵，
Mài koh lâi kā guá tshá,

好無，
 hó --bô, 

我請你較好心的，
guá tshiánn lí khah hó-sim--ê,

離我較遠一下。
 lī guá khah hn̄g --tsi̍t-ē.

騙痟，
 Phiàn siáu, 

小雪，
Sió-suat, 

敢講誠實無這个糞埽，
kám-kóng tsiânn-si̍t bô tsit ê pùn-sò,

你就無法度做仙矣是無？
 lí tiō bô-huat-tōo tsò-sian --ah sī --bô?

我一定會拜託和尚替你念經，
 Guá it-tīng ē pài-thok huê-siūnn thè lí liām-king,

你這遍一定愛好好仔投胎喔。
 lí tsit piàn it-tīng ài hó-hó-á tâu-thai --oo͘h.




咱敢會當閣見面？
Lán kám ē-tàng koh kìnn-bīn?




小、
Sió, 

小雪！
Sió-suat!




咱敢會當閣見面，
Lán kám ē-tàng koh kìnn-bīn, 

清司？
Tshing-si?




這遍，
Tsit piàn,

你想欲去佗位？
 lí siūnn-beh khì tó-ūi?




佗位攏會用得。
Tó-ūi lóng ē-īng-eh.




無問題，
Bô būn-tê,

包在我的身上。
 pau tsāi guá ê sin-siōng. 

啊！
Ah! 

奇怪，
kî-kuài, 

哪會按呢？
ná ē án-ne?




多謝你，
To-siā --lí, 

#一路#。
#一路#.




小雪，
Sió-suat, 

我已經袂閣驚你矣呢，
guá í-king buē koh kiann --lí --ah --neh,

你猶是欲走是毋？
 lí iáu sī beh tsáu sī m̄?




嗯。
Mh.




咱袂閣再見面矣，
Lán buē koh-tsài kìnn-bīn --ah,

著無？
tio̍h --bô?




是啊，
Sī --ah, 

猶毋過以後你若是拄著麻煩、
iáu-m̄-koh í-āu lí nā-sī tú-tio̍h mâ-huân, 

有危險的時陣，
ū gûi-hiám ê sî-tsūn, 

我攏會來共你鬥相共，
guá lóng ē lâi kā lí tàu-sann-kāng,

因為你是我的大恩情人啊。
 in-ūi lí sī guá ê tuā un-tsîng-lâng --ah.




小雪。
Sió-suat.




你這个死囡仔咧你啊，
Lí tsit ê sí-gín-á --leh lí --ah,

無你是走佗去𨑨迌，
 bô lí sī tsáu tó khì tshit-thô, 

到遮晏才轉來唅？
kàu tsiah uànn tsiah tńg--lâi --hannh?




啊！
Ah! 

我哪會佇遮，
Guá ná ē tī tsia, 

我毋是佇咧病院遐？
guá m̄ sī tī-leh pēnn-īnn hia?




無你是咧烏白講啥啦，
Bô lí sī teh oo-pe̍h kóng siánn --lah, 

我若無好好仔共你修理乎。
guá nā bô hó-hó-á kā lí siu-lí --honnh.




這到底是發生啥物代誌，
Tse tàu-té sī huat-sing siánn-mih tāi-tsì,

我會記得我確實是佇病院的大埕啊。
 guá ē-kì-tit guá khak-si̍t sī tī pēnn-īnn ê tuā-tiânn --ah.




多謝你，
To-siā --lí, 

清司。
Tshing-si.




喂，
Ueh, 

你是咧笑啥？
lí sī leh tshiò siánn?




無啥物啊。
Bô siánn-mih --ah.




著啦，
Tio̍h --lah, 

清司，
Tshing-si, 

你嘛做彼个鉼仔予我，
lí mā tsò hit ê pín-á hōo --guá,

好無唅！
 hó --bô --hannh!




拗做清美，
Áu-tsuè Tshing-bí, 

然後乎閣鞏一个璇石。
liân-āu --honnh koh khōng tsi̍t ê suān-tsio̍h.




你是咧烏白講啥。
Lí sī leh oo-pe̍h kóng siánn.




講著你這个死囡仔乎，
Kóng-tio̍h lí tsit ê sí-gín-á --honnh, 

是按怎欲亂走，
sī án-tsuánn beh luān tsáu, 

予逐家操煩。
hōo ta̍k-ke tshau-huân. 

真正欲氣死。
Tsin-tsiànn beh khì--sí.




莫閣拍矣啦！
Mài koh phah --ah --lah!

