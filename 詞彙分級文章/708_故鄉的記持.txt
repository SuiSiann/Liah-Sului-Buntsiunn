708 故鄉的記持

山路彎彎斡斡，
Suann-lōo uan-uan-uat-uat, 

坐車閣愛坐點外鐘，
tsē tshia koh ài tsē tiám-guā-tsing, 

這是我欲轉去阮村裡重要的道路。
tse sī guá beh tńg-khì guán tshun--lí tiōng-iàu ê tō-lōo. 

這條路，
Tsit tiâu lōo, 

有村裡所有出外讀冊、
ū tshun--lí sóo-ū tshut-guā tha̍k-tsheh, 

做工課的人上蓋深的記持。
tsò khang-khuè ê lâng siōng-kài tshim ê kì-tî.

細漢的時，
Sè-hàn ê sî, 

我真𠢕眩車，
guá tsin gâu hîn-tshia, 

見擺若欲出門，
kiàn-pái nā beh tshut-mn̂g, 

我就足煩惱的，
guá tō tsiok huân-ló --ê, 

煩惱較等咧又閣欲吐甲哀爸叫母矣。
huân-ló khah tán --leh iū-koh beh thòo kah ai-pē-kiò-bú --ah. 

這對我這个蹛佇對外道路攏是山路的庄跤囡仔來講，
Tse tuì guá tsit ê tuà tī tuì-guā tō-lōo lóng sī suann-lōo ê tsng-kha gín-á lâi kóng, 

真正是有夠克虧的啦！
tsin-tsiànn sī ū-kàu khik-khui --ê --lah! 

國小出業了後，
Kok-sió tshut-gia̍p liáu-āu, 

我就離開厝，
guá tō lī-khui tshù, 

去外口讀冊矣。
khì guā-kháu tha̍k-tsheh --ah. 

逐禮拜歇睏的時，
Ta̍k lé-pài hioh-khùn ê sî, 

攏會轉來厝裡一逝。
lóng ē tńg--lâi tshù--lí tsi̍t tsuā. 

對彼當陣開始，
Uì hit-tang-tsūn khai-sí, 

這條山路，
tsit tiâu suann-lōo, 

煞變做我暝日上期待、
suah piàn-tsò guá mê-ji̍t siōng kî-thāi, 

上向望的。
siōng ǹg-bāng --ê. 

總是，
Tsóng--sī,

人攏會等到離開厝以後，
lâng lóng ē tán kàu lī-khui tshù í-āu, 

才知影故鄉的好佮厝裡的溫暖。
tsiah tsai-iánn kòo-hiong ê hó kah tshù--lí ê un-luán. 

一段時間了後，
Tsi̍t-tuānn sî-kan liáu-āu, 

我發現毋知是心理的轉變，
guá huat-hiān m̄ tsai sī sim-lí ê tsuán-piàn, 

抑是沓沓仔訓練出來的，
ia̍h-sī ta̍uh-ta̍uh-á hùn-liān --tshut-lâi --ê, 

若毋是啥物特別的原因，
nā m̄ sī siánn-mih ti̍k-pia̍t ê guân-in, 

我就袂閣眩車矣！
guá tō bē koh hîn-tshia --ah!

其實認真共想起來，
Kî-si̍t jīn-tsin kā siūnn --khí-lâi, 

這條山路的風景，
tsit tiâu suann-lōo ê hong-kíng, 

我若親像猶毋捌好好仔共欣賞過。
guá ná-tshin-tshiūnn iáu m̄ bat hó-hó-á kā him-sióng --kuè. 

所以對彼陣開始，
Sóo-í uì hit-tsūn khai-sí, 

毋管是放假欲轉去厝，
m̄-kuán sī pàng-ká beh tńg-khì tshù, 

抑是欲閣出去上課，
ia̍h-sī beh koh tshut-khì siōng-khò, 

我攏真享受佇這條山路坐車的感覺。
guá lóng tsin hiáng-siū tī tsit tiâu suann-lōo tsē tshia ê kám-kak. 

因為規路的風景，
In-uī kui lōo ê hong-kíng, 

予我真真正正去感受著我美麗的故鄉，
hōo guá tsin-tsin-tsiànn-tsiànn khì kám-siū tio̍h guá bí-lē ê kòo-hiong, 

這片上熟似的土地，
tsit phìnn siōng si̍k-sāi ê thóo-tē, 

攏一直陪伴佇我的身軀邊，
lóng it-ti̍t puê-phuānn tī guá ê sin-khu-pinn, 

不管我去偌遠。
put-kuán guá khì guā hn̄g.

路裡有阮故鄉上媠的景緻，#曾文#水庫。
Lōo--lí ū guán kòo-hiong siōng suí ê kíng-tì, #Tsan-bûn# tsuí-khòo. 

佇阮村裡，
Tī guán tshun--lí, 

真濟人攏是靠水庫咧食穿，
tsin tsē lâng lóng sī khò tsuí-khòo teh tsia̍h-tshīng, 

阮兜嘛無例外。
guán tau mā bô lē-guā. 

阮阿公就定定佇水庫駛竹棑仔，
Guán a-kong tō tiānn-tiānn tī tsuí-khòo sái tik-pâi-á, 

掠魚掠蝦轉來賣，
lia̍h hî lia̍h hê tńg-lâi bē, 

阿媽嘛會𤆬我去水庫邊鬥陣揣看敢有阿公的形影。
a-má mā ē tshuā guá khì tsuí-khòo-pinn tàu-tīn tshuē khuànn kám ū a-kong ê hîng-iánn. 

有一遍真拄好予阮拄著，
Ū tsi̍t piàn tsin tú-hó hōo guán tú--tio̍h, 

我足歡喜的，
guá tsiok huann-hí --ê, 

想欲共阿公喝講我佇岸邊。
siūnn-beh kā a-kong huah kóng guá tī huānn-pinn. 

毋過阿媽煞共我阻擋。
M̄-koh a-má suah kā guá tsóo-tòng.

阿媽講:
a-má kóng: 

「毋通共叫，
“M̄-thang kā kiò, 

伊這馬手扞ia̋n-jín，
i tsit-má tshiú huānn ia̋n-jín, 

若聽著你的聲，
nā thiann-tio̍h lí ê siann, 

伊會雄雄越頭，
i ē hiông-hiông ua̍t-thâu, 

按呢真危險!」
án-ne tsin guî-hiám!” 

我聽阿媽的話，
Guá thiann a-má ê uē, 

就恬恬仔徛佇岸邊，
tō tiām-tiām-á khiā tī huānn-pinn, 

繼續看阿公佇水庫頂咧做工課。
kè-sio̍k khuànn a-kong tī tsuí-khòo-tíng teh tsò khang-khuè.

故鄉的記持，
Kòo-hiong ê kì-tî, 

是彼條彎彎斡斡的山路，
sī hit tiâu uan-uan-uat-uat ê suann-lōo, 

猶閣有和我感情真深的水庫。
iáu-koh ū hām guá kám-tsîng tsin tshim ê tsuí-khòo. 

見若看著水庫，
Kiàn-nā khuànn-tio̍h tsuí-khòo, 

就會想著阿公；
tō ē siūnn-tio̍h a-kong; 

見若看著水庫，
kiàn-nā khuànn-tio̍h tsuí-khòo, 

就知影咧欲到厝矣。
tō tsai-iánn teh-beh kàu tshù --ah. 

彼條山路是我轉去厝裡的路，
Hit tiâu suann-lōo sī guá tńg-khì tshù--lí ê lōo, 

啊若這个水庫，
ah nā tsit ê tsuí-khòo,

就親像一座閃爍的燈塔，
tō tshin-tshiūnn tsi̍t tsō siám-sih ê ting-thah, 

指引我轉去的方向。
tsí-ín guá tńg--khì ê hong-hiòng. 

伊佮阿公仝款，
I kah a-kong kāng-khuán, 

一直佇仝一个所在，
it-ti̍t tī kāng tsi̍t ê sóo-tsāi, 

等我轉去。
tán guá tńg--khì.

