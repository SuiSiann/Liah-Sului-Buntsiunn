374 老

老
Lāu




狗螺仔聲生狂
Káu-lê-á-siann tshenn-kông

揬破無聲的雺霧
Tu̍h-phuà bô siann ê bông-bū

月娘嘛驚甲面白
Gue̍h-niû mā kiann kah bīn pe̍h

一時無細膩跋落溪底
Tsi̍t-sî bô sè-jī pua̍h-lo̍h khe-té

綴掣流去
Tuè tshuah-lâu khì

日頭佇另外一邊咧偷笑
Ji̍t-thâu tī līng-guā tsi̍t pinn teh thau tshiò

咱無意無意問家己歲頭仔偌濟
Lán bô-ì bô-ì mn̄g ka-kī huè-thâu-á guā-tsē




秋天毋是無話通講
Tshiu-thinn m̄ sī bô uē thang kóng

欲翻譯寫佇葉仔的字句
Beh huan-i̍k siá tī hio̍h-á ê jī-kù

挲伊的面模仔
So i ê bīn-bôo-á

佇性命線頂的雙叉路口
Tī sènn-miā suànn-tíng ê siang-tshe lōo-kháu

攏頂真咧譜性命樂章
Lóng tíng-tsin teh phóo sènn-miā ga̍k-tsiong

佇尾日的時，跳1段唌人的舞跳
Tī bué-ji̍t ê sî, thiàu tsi̍t tuānn siânn--lâng ê bú-thiàu

對離枝黃酸到落塗生爛
Uì lī-ki n̂g-sng kàu lo̍h-thôo senn-nuā

時間的寸尺袂赴量
Sî-kan ê tshùn-tshioh bē-hù niû

今，失去記持怎樣揣轉去的路
Tann, sit-khì kì-tî tsuánn-iūnn tshuē tńg--khì ê lōo




皺痕袂堪得寂寞
Jiâu-hûn bē-kham-tit tsi̍k-bo̍k

驚惶腦神經狡怪顛倒
Kiann-hiânn náu-sîn-king káu-kuài thian-tho̍h

日誌冊皮坱埃掩崁袂牢線索
Ji̍t-tsì tsheh-phuê ing-ia am-khàm bē tiâu suànn-soh

請風走1逝，掀開使人刺疫的布幕
Tshiánn hong tsáu tsi̍t tsuā, hian-khui sú lâng tshiah-ia̍h ê pòo-bōo

無棄嫌，陪我讀過去彼个生份的我
Bô khì-hiâm, puê guá tha̍k kuè-khì hit ê senn-hūn ê guá

請溫柔體貼我一身的酥骨
Tshiánn un-jiû thé-thiap guá tsi̍t sin ê soo-kut

毋通起滾絞
M̄-thang khí kún-ká

若欲，送我去新高山頂閣再看這片土地
Nā beh, sàng guá khì sin ko-suann-tíng koh-tsài khuànn tsit phìnn thóo-tē

尾手，埋佇1个無人揣會著的所在
Bué-tshiú, tâi tī tsi̍t ê bô lâng tshuē ē tio̍h ê sóo-tsāi

恬恬欣賞四季變化
Tiām-tiām him-sióng sù-kuì piàn-huà

享受大地的韻律脈彈
Hiáng-siū tuā-tē ê ūn-lu̍t me̍h-tuānn




跤頭趺餒志
Kha-thâu-u lué-tsì

內底#su-pú-lín-gù#
Lāi-té #su-pú-lín-gù#

khi-kuāinn-khi-kuāinn
Khi-kuāinn-khi-kuāinn

Phia̍h一聲大力頓落
Phia̍h tsi̍t siann tuā-la̍t tǹg--lo̍h

是怨嘆也是抗議
Sī uàn-thàn iā-sī khòng-gī

死神守佇山縫之間
Sí-sîn tsiú tī suann-phāng tsi-kan

聽候老人最後1口氣吐出
Thìng-hāu lāu-lâng tsuè-āu tsi̍t kháu-khuì thóo tshut

後悔的氣味畫1條路線來指引
Hiō-hué ê khì-bī uē tsi̍t tiâu lōo-suànn lâi tsí-ín

睨ònn-ònn的驚惶是伊上愛的表情
Gîn-ònn-ònn ê kiann-hiânn sī i siōng ài ê piáu-tsîng

目睭金金看家己的烏影予人拆食落腹
Ba̍k-tsiu kim-kim-khuànn ka-kī ê oo-iánn hōo lâng thiah-tsia̍h-lo̍h-pak




掀到日誌最後1頁
Hian kàu ji̍t-tsì tsuè-āu tsi̍t ia̍h

生佮死蹛佇隔壁
Senn kah sí tuà tī keh-piah

當時欲來相揣
Tang-sî beh lâi sio-tshuē

彼是計算「老」的數學問題
He sī kè-sǹg “lāu” ê sòo-ha̍k būn-tê

煞無人會曉算
Suah bô lâng ē-hiáu sǹg

Sih-sih顫的雙手開始提筆刜
Sih-sih-tsùn ê siang-tshiú khai-sí the̍h pit phut

數想拊掉無好的無過去
Siàu-siūnn hú-tiāu bô hó ê bô kuè-khì

共亂鐘仔時間倒紡
Kā luān-tsing-á sî-kan tò pháng

拆落的曆日紙1張1張貼轉去
Thiah--lo̍h ê la̍h-ji̍t-tsuá tsi̍t tiunn tsi̍t tiunn tah--tńg-khì

轉去出世彼一工
Tńg-khì tshut-sì hit tsi̍t kang




狗螺仔聲收煞
Káu-lê-á-siann siu-suah

完成1場哲學想像
Uân-sîng tsi̍t tiûnn tiat-ha̍k sióng-siōng

心肝閣小可膽膽
Sim-kuann koh sió-khuá tám-tám

共冗去的跤手關節捘捘咧
Kā līng--khì ê kha-tshiú kuan-tsat tsūn-tsūn --leh

吊大筒封鎖三魂七魄
Tiàu tuā-tâng hong-só sam-hûn-tshit-phik

佇時間堅凍進前
Tī sî-kan kian-tàng tsìn-tsîng

敢會使加添寡色水？
Kám ē-sái ke thinn kuá sik-tsuí?




日頭光斜射入來到生冷的床墘
Ji̍t-thâu-kng tshua̍h siā ji̍p-lâi kàu tshenn-líng ê tshn̂g-kînn

直直湠，注入血筋
Ti̍t-ti̍t thuànn, tsù-ji̍p hueh-kin

猛醒精神大喙吐落#sàng-sòo#
Mé-tshénn tsing-sîn tuā tshuì thòo-lo̍h #sàng-sòo#

聽見日誌內未完成的清單枵飽吵
Thiann-kìnn ji̍t-tsì-lāi buē uân-sîng ê tshing-tuann iau-pá-tshá

親像鳥仔岫內的鳥仔囝
Tshin-tshiūnn tsiáu-á-siū-lāi ê tsiáu-á-kiánn

就1條1條育飼
Tō tsi̍t tiâu tsi̍t tiâu io-tshī

老干焦是嚇人的詞
Lāu kan-na sī hánn--lâng ê sû

