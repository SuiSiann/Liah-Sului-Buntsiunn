641 06.新聞插播（崗山仔、大港埔、林竹竿消息、氣象報導）

新聞插播（崗山仔、大港埔、林竹竿消息、氣象報導）
Sin-bûn tshah-pòo (Kang-suann-á, Tāi-káng-poo, Lîm-tik-kuann siau-sit, khì-siōng pò-tō)




新聞插播由本台特派記者恆春仔獨家採訪烏白來消息。
Sin-bûn tshah-pòo iû pún tâi ti̍k-phài kì-tsiá Hîng-tshun--á to̍k-ka tshái-hóng oo-pe̍h-lâi siau-sit. 

崗山仔消息，
Kang-suann-á siau-sit, 

被春桃仔一拳舂出窗仔外的瘦猴呢，
pī Tshun-thô-á tsi̍t kûn tsing-tshut thang-á-guā ê Sán-kâu --neh, 

佇咧昨昏下晡已經轉來囉，
tī-leh tsa-hng ē-poo í-king tńg--lâi --looh, 

根據瘦猴講伊被舂出去了呢，
kin-kì Sán-kâu kóng i pī tsing --tshut-khì liáu --neh, 

只聽著siuh-siuh叫的聲，
tsí thiann-tio̍h siuh-siuh-kiò ê siann, 

然後呢，
liân-āu --neh, 

挵著赤崁樓落落來，
lòng-tio̍h Tshiah-khàm-lâu lak lo̍h-lâi, 

閣來食一碗擔仔麵呢，
koh lâi tsia̍h tsi̍t uánn tànn-á-mī --neh, 

伊就坐火車轉來高雄囉，
i tō tsē hué-tshia tńg--lâi Ko-hiông --looh, 

對著聽眾朋友的關心，
tùi tio̍h thiann-tsiòng pîng-iú ê kuan-sim, 

瘦猴十分的感謝。
Sán-kâu tsa̍p-hun ê kám-siā.




大港埔消息，
Tāi-káng-poo siau-sit, 

蹛佇咧大港埔的昇仔呢，
tuà tī-leh Tāi-káng-poo ê Sing-á --neh, 

佮蓮的後生阿攄仔，
kah Liân ê hāu-senn A-lu--á, 

佇昨昏下晡呢發生了冤家，
tī tsa-hng ē-poo --neh huat-sing liáu uan-ke, 

根據昇仔in某，
kin-kì Sing-á in bóo, 

也就是阿攄仔in老母阿麗仔講咧，
iā tō sī A-lu-á in lāu-bú A-lē-á kóng --leh, 

in兩个本來佇咧行暗棋，
in nn̄g ê pún lâi tī-leh kiânn àm-kî, 

行到尾仔的時陣呢，
kiânn kàu bué-á ê sî-tsūn --neh, 

阿攄仔講in老爸偷掀椅仔起來看，
A-lu-á kóng in lāu-pē thau hian í-á khí-lâi khuànn, 

昇仔硬諍無，
Sing-á ngē tsènn bô, 

講欲鏨雞頭以示清白，
kóng beh tsām ke-thâu í sī tshing-pi̍k, 

此事呢由咱調解委員會調解當中。
tshú sū --neh iû lán tiâu-kái úi-uân-huē tiâu-kái tang-tiong.




林竹竿消息，
Lîm-tik-kuann siau-sit, 

蹛佇咧林竹竿做紗工的林仔，
tuà tī-leh Lîm-tik-kuann tsò se-kang ê Lîm-á, 

佮林仔in小弟昌仔呢，
kah Lîm-á in sió-tī Tshiong-á --neh, 

佇今仔日林仔駛車欲載昌仔去上班的中途呢，
tī kin-á-li̍t Lîm-á sái-tshia beh tsài Tshiong-á khì siōng-pan ê tiong-tôo --neh, 

林仔博客講欲放屁予昌仔鼻，
Lîm-á phok-kheh kóng beh pàng-phùi hōo Tshiong-á phīnn, 

想袂到呢捏一下傷過大力，
siūnn bē kàu --neh tēnn --tsi̍t-ē siunn kuè tuā-la̍t, 

連黃黃的也順紲走出來囉，
liân n̂g-n̂g--ê iā sūn-suà tsáu --tshut-lâi --looh, 

此事呢是昌仔提供予恆春仔知影。
tshú sū --neh sī Tshiong-á thê-kiong hōo Hîng-tshun-á tsai-iánn.




氣象報導，
Khì-siōng pò-tō, 

明仔載的天氣一律仝款，
bîn-á-tsài ê thinn-khì it-lu̍t kāng-khuán, 

除了恆春、墾丁方面會落雪除外呢，
tû-liáu Hîng-tshun, Khún-ting hong-bīn ē lo̍h-seh tû-guā --neh, 

攏是日頭炎炎的好天氣，
lóng sī ji̍t-thâu iām-iām ê hó thinn-khì, 

提醒若欲去恆春的旅客呢毋通袂記得帶大衣喔。
thê-tshénn nā beh khì Hîng-tshun ê lú-kheh --neh m̄-thang bē-kì-lit tuà tuā-i --ooh. 

沿海方面，
Iân-hái hong-bīn, 

風力零級無湧，
hong-li̍k lîng kip bô íng, 

攏是水平的現象，
lóng sī tsúi-pîng ê hiān-siōng, 

海上作業船隻請放心，
hái-siōng tsok-gia̍p tsûn-tsiah tshiánn hòng-sim, 

風颱動態，
hong-thai tōng-thài, 

新形成的風颱#moo-lìn-kuh#本來是佇恆春大約三百海哩，
sin hîng-sîng ê hong-thai #moo-lìn-kuh# pún-lâi sī tī Hîng-tshun tāi-iok sann-pah hái-lí, 

但是呢，
tān-sī --neh, 

忽然間失蹤去囉，
hut-jiân-kan sit-tsong --khì --looh, 

毋知覕去佗位，
m̄ tsai bih khì tó-uī, 

有可能會雄雄傱出來，
ū khó-lîng ē hiông-hiông tsông --tshut-lâi, 

氣象專家兼記者恆春仔指出呢，
khì-siōng tsuan-ka kiam kì-tsiá Hîng-tshun-á tsí-tshut --neh, 

蹛佇咧五福路北落中山路的居民呢愛注意，
tuà tī-leh Gōo-hok-lōo pak lo̍h Tiong-san-lōo ê ki-bîn --neh ài tsù-ì, 

有可能就是對遐走出來，
ū khó-lîng tō sī tuì hia tsáu --tshut-lâi, 

請聽眾隨時注意本台風颱動態報導，
tshiánn thiann-tsiòng suî-sî tsù-ì pún tâi hong-thai tōng-thài pò-tō, 

以上是咱番薯之聲本部獨家所提供，
í-siōng sī lán Han-tsî-tsi-siann pún pōo to̍k-ka sóo thê-kiong, 

由本臺特派記者恆春仔為恁採訪烏白來新聞，
iû pún tâi ti̍k-phài kì-tsiá Hîng-tshun-á ūi lín tshái-hóng oo-pe̍h-lâi sin-bûn, 

多謝收聽。
to-siā siu-thiann.

