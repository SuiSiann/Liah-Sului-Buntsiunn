746 紅豆情

人攏講紅豆的故鄉是萬丹，
Lâng lóng kóng âng-tāu ê kòo-hiong sī Bān-tan, 

彼是因為伊有一項真出名的名產，「紅豆餅」，
he sī in-uī i ū tsi̍t-hāng tsin tshut-miâ ê bîng-sán, “âng-tāu-piánn”, 

伊的名聲才會遐響，
i ê miâ-siann tsiah ē hiah hiáng, 

毋過真少人知影，
m̄-koh tsin tsió lâng tsai-iánn, 

隔一條下淡水溪佮萬丹遠遠相對看的「大寮」嘛出產真濟紅豆。
keh tsi̍t tiâu hā Tām-tsuí-khe kah Bān-tan hn̄g-hn̄g sio tuì-khuànn ê “Tuā-liâu” mā tshut-sán tsin tsē âng-tāu.

大寮是我的後頭厝，
Tuā-liâu sī guá ê āu-thâu-tshù, 

會記得細漢的時，
ē-kì-tit sè-hàn ê sî, 

每一冬舊曆九月就是阿爸種紅豆的時陣。
muí tsi̍t tang kū-li̍k káu--gue̍h tō sī a-pah tsìng âng-tāu ê sî-tsūn. 

紅豆成長的過程愛三個外月，
Âng-tāu sîng-tióng ê kuè-tîng ài sann kò-guā-gue̍h, 

也就是倚新曆過年的前後就會當看著一片黃錦錦的紅豆園。
iā tō sī uá sin-li̍k kuè-nî ê tsîng-āu tō ē-tàng khuànn-tio̍h tsi̍t phìnn n̂g-gìm-gìm ê âng-tāu-hn̂g.

以早阮彼个年代種紅豆猶未機器化，
Í-tsá guán hit ê nî-tāi tsìng âng-tāu iáu-buē ki-khì-huà, 

事事項項攏是用人工的。
sū-sū-hāng-hāng lóng sī īng lâng-kang --ê. 

若欲種紅豆阮規家大細攏愛齊出動，
Nā beh tsìng âng-tāu guán kui-ke-tuā-sè lóng ài tsiâu tshut-tōng, 

逐个人腰裡愛揹一跤袋仔貯紅豆子，
ta̍k ê lâng io--lí ài phāinn tsi̍t kha tē-á té âng-tāu-tsí, 

手攑一支黜仔，
tshiú gia̍h tsi̍t ki thuh-á, 

順原先割起來的稻仔頭墊紅豆子。
sūn guân-sing kuah --khí-lâi ê tiū-á-thâu tiām âng-tāu-tsí. 

人愛跍咧，
Lâng ài khû --leh, 

一步一步沓沓仔徙，
tsi̍t pōo tsi̍t pōo ta̍uh-ta̍uh-á suá, 

聽候規區的紅豆子墊煞，
thìng-hāu kui khu ê âng-tāu-tsí tiām suah, 

腰是跔甲徛袂直，
io sī ku kah khiā bē ti̍t, 

兩肢跤是痠甲徛袂在，
nn̄g ki kha sī sng kah khiā bē tsāi, 

彼種的辛苦到今我猶閣會記得。
hit tsióng ê sin-khóo kàu-tann guá iáu-koh ē-kì-tit. 

毋但按呢，
M̄-nā án-ne, 

上艱苦是佇收成的時，
siōng kan-khóo sī tī siu-sîng ê sî, 

共一欉一欉的紅豆對塗裡薅起來，
kā tsi̍t tsâng tsi̍t tsâng ê âng-tāu tuì thôo--lí khau --khí-lâi, 

愛共根頭的塗敲掉囥做一堆。
ài kā kin-thâu ê thôo khà-tiāu khǹg tsò tsi̍t tui. 

等一禮拜紅豆欉曝焦了後，
Tán tsi̍t lé-pài âng-tāu-tsâng pha̍k-ta liáu-āu, 

才閣利用中晝日頭當炎的時陣，
tsiah-koh lī-iōng tiong-tàu ji̍t-thâu tng iām ê sî-tsūn, 

用布篷佮兩支竹篙做的軟轎，
īng pòo-phâng kah nn̄g ki tik-ko tsò ê nńg-kiō, 

一人拎一頭，
tsi̍t lâng lîng tsi̍t thâu, 

共紅豆欉疊做堆，
kā âng-tāu-tsâng tha̍h tsò tui,

聽候挔落去機器內底絞。
thìng-hāu hiannh --lo̍h-khì ki-khì lāi-té ká,

這个過程是又閣熱又閣趕，
tsit ê kuè-tîng sī iū-koh jua̍h iū-koh kuánn, 

彼當陣阮才囡仔疕⿰爾爾，
hit-tang-tsūn guán tsiah gín-á-phí nia̋, 

對阮來講，
tuì guán lâi kóng, 

彼是一件真食力的代誌，
he sī tsi̍t kiānn tsin tsia̍h-la̍t ê tāi-tsì, 

工課若做煞，
khang-khuè nā tsò-suah, 

逐家攏是兩肢手膨疱兼遛皮，
ta̍k-ke lóng sī nn̄g ki tshiú phòng-phā kiam liù-phuê, 

忝甲會呼雞袂歕火。
thiám kah ē khoo ke bē pûn-hué.

後來，
Āu--lâi, 

紅豆的採收已經改做機器化，
âng-tāu ê tshái-siu í-king kái-tsò ki-khì-huà, 

紅豆的收成嘛變做一件真簡單的代誌，
âng-tāu ê siu-sîng mā piàn-tsò tsi̍t kiānn tsin kán-tan ê tāi-tsì, 

毋過煞變無自然矣。
m̄-koh suah piàn bô tsū-jiân --ah.

嫁來屏東已經二十冬矣，
Kè-lâi Pîn-tong í-king jī-tsa̍p tang --ah, 

逐擺轉去後頭厝若拄著紅豆採收的節期，
ta̍k pái tńg-khì āu-thâu-tshù nā tú-tio̍h âng-tāu tshái-siu ê tseh-kî, 

沿路已經看無黃錦錦的紅豆園，
iân-lōo í-king khuànn bô n̂g-gìm-gìm ê âng-tāu-hn̂g, 

看著的是一欉一欉蔫蔫無精神的紅豆恬恬咧聽候收成，
khuànn--tio̍h --ê sī tsi̍t tsâng tsi̍t tsâng lian-lian bô tsing-sîn ê âng-tāu tiām-tiām teh thìng-hāu siu-sîng,

我心肝頭有一種講袂出喙的悲哀。
guá sim-kuann-thâu ū tsi̍t tsióng kóng bē tshut tshuì ê pi-ai. 

雖然較早種作佮採收紅豆是真辛苦，
Sui-jiân khah-tsá tsìng-tsoh kah tshái-siu âng-tāu sī tsin sin-khóo, 

毋過彼款辛苦的過程予阮學會曉惜福。
m̄-koh hit khuánn sin-khóo ê kuè-tîng hōo guán o̍h ē-hiáu sik-hok. 

看著一粒一粒對機器內底輾出來的紅寶石，
Khuànn-tio̍h tsi̍t lia̍p tsi̍t lia̍p tuì ki-khì lāi-té liàn --tshut-lâi ê âng-pó-tsio̍h, 

心肝內攏是滇滇的感動，
sim-kuann-lāi lóng sī tīnn-tīnn ê kám-tōng, 

因為彼是一點一滴的汗水所換來的。
in-uī he sī tsi̍t-tiám-tsi̍t-tih ê kuānn-tsuí sóo uānn--lâi --ê. 

我數念古早時的單純、古早人的樸實閣有in對土地敬愛的心，
Guá siàu-liām kóo-tsá-sî ê tan-sûn, kóo-tsá-lâng ê phoh-si̍t koh ū in tuì thóo-tē kìng-ài ê sim, 

這是咱這代為著省時省工，
tse sī lán tsit tāi uī-tio̍h síng-sî-síng-kang, 

欲趁大錢所失去的寶貝，
beh thàn-tuā-tsînn sóo sit-khì ê pó-puè, 

以後咱敢閣揣會轉來？
í-āu lán kám koh tshuē ē tńg--lâi?

