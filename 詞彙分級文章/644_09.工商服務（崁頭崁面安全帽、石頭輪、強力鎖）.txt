644 09.工商服務（崁頭崁面安全帽、石頭輪、強力鎖）

工商服務（崁頭崁面安全帽、石頭輪、強力鎖）
Kang siong ho̍k-bū (Khàm-thâu-khàm-bīn an-tsuân-bō, tsio̍h-thâu-lián, kiông-li̍k-só)




騎車佇路頭，
Khiâ tshia tī lōo-thâu, 

危險隨時到。
huî-hiám suî-sî kàu. 

東榮科技公司精心研究的一項超時代科技的產品：東榮牌崁頭崁面安全帽。
Tang-îng kho-ki kong-si tsing-sim gián-kiù ê tsi̍t hāng tshiau sî-tāi kho-ki ê sán-phín: Tang-îng-pâi khàm-thâu-khàm-bīn an-tsuân-bō. 

東榮牌崁頭崁面安全帽，
Tang-îng-pâi khàm-thâu-khàm-bīn an-tsuân-bō, 

內底有多項先進的設備，
lāi-té ū to hāng sian-tsìn ê siat-pī, 

冷氣、燒氣、電視、音響、收音機以及著雨捽仔。
líng-khì, sio-khì, tiān-sī, im-hióng, siu-im-ki í-ki̍p tio̍h hōo-sut-á. 

東榮牌崁頭崁面安全帽，
Tang-îng-pâi khàm-thâu-khàm-bīn an-tsuân-bō, 

分豪華型佮有經濟型。
hun hô-huâ hîng kah ū king-tsè hîng. 

豪華型一頂是六十公斤，
Hô-huâ hîng tsi̍t tíng sī la̍k-tsa̍p kong-kin, 

市面價是五萬箍，
tshī-bīn kè sī gōo bān khoo, 

這馬優待價只要四萬九千九百九十八箍；
tsit-má iu-thāi kè tsí-iàu sì-bān káu-tshing káu-pah káu-tsa̍p-peh khoo; 

經濟型一頂是四十八公斤，
king-tsè hîng tsi̍t tíng sī sì-tsa̍p-peh kong-kin, 

市面價是四萬箍，
tshī-bīn kè sī sì bān khoo, 

優待價這馬予恁三萬九千九百九十八箍。
iu-thāi kè tsit-má hōo lín sann-bān káu-tshing káu-pah káu-tsa̍p-peh khoo. 

請各位為著家己的安全，
Tshiánn kok-uī uī-tio̍h ka-kī ê an-tsuân, 

緊買來戴咱這頂東榮牌崁頭崁面安全帽，
kín bé lâi tì lán tsit tíng Tang-îng-pâi khàm-thâu-khàm-bīn an-tsuân-bō, 

欲買愛認明，
beh bé ài jīn-bîng, 

帽仔頂懸有一个圓箍仔內底寫一字黃字的，
bō-á tíng-kuân ū tsi̍t ê înn-khoo-á lāi-té siá tsi̍t lī n̂g jī ê, 

才是咱東榮牌崁頭崁面安全帽。
tsiah sī lán Tang-îng-pâi khàm-thâu-khàm-bīn an-tsuân-bō.




喂！
Ueh! 

少年的，
Siàu-liân--ê, 

你真正厲害喔！
lí tsin-tsiànn lī-hāi --ooh!




各位聽眾朋友厝內若有車，
Kok-uī thiann-tsiòng pîng-iú tshù-lāi nā ū tshia, 

這个廣告你著愛注意聽。
tsit ê kóng-kò lí tio̍h-ài tsù-ì thiann. 

駛車、騎車破輪真苦惱，
Sái-tshia, khiâ tshia phuà-lián tsin khóo-náu, 

一冬就愛換咧幾若十條，
tsi̍t tang tō ài uānn leh kuí-lō tsa̍p tiâu, 

捒車換輪汗你就硞硞流，
sak tshia uānn lián kuānn lí tō khok-khok-lâu, 

有的消磨親像水咧流。
ū --ê siau-môo tshin-tshiūnn tsuí leh lâu. 

東榮新科技，
Tang-îng sin kho-ki, 

保證恁滿意，
pó-tsìng lín muá-ì, 

石頭輪，
tsio̍h-thâu-lián, 

新上市，
sin tsiūnn-tshī, 

裝落駛車真四序，
tsng--lo̍h sái-tshia tsin sù-sī, 

毋驚鐵釘、玻璃片，
m̄ kiann thih-ting, po-lê-phìnn, 

毋驚消磨開#money#。
m̄ kiann siau-môo khai #money#. 

東榮牌石頭輪，
Tang-îng-pâi tsio̍h-thâu-lián, 

品質值得你來肯定，
phín-tsit ta̍t-tit lí lâi khíng-tīng, 

欲鬥愛認明，
beh tàu ài jīn-bîng, 

輪仔外口有一个圓箍仔內底寫一字黃字的，
lián-á guā-kháu ū tsi̍t ê înn-khoo-á lāi-té siá tsi̍t jī n̂g jī ê, 

才是咱東榮牌石頭輪。
tsiah sī lán Tang-îng-pâi tsio̍h-thâu-lián.




#Oo-tóo-bái#失竊率年年增懸，
#Oo-tóo-bái# sit-tshiat-lu̍t nî-nî tsing kuân, 

今仔日買，
kin-á-ji̍t bé, 

明仔載騎，
bîn-á-tsài khiâ, 

後日就去予人偷牽去囉。
āu--ji̍t tō khì hōo lâng thau khan khì --looh. 

啊！
Ah! 

#Oo-tóo-bái#去予人偷牽去，
#Oo-tóo-bái# khì hōo lâng thau khan khì, 

實在是強欲哭啦。
si̍t-tsāi sī kiōng-beh khàu --lah. 

咱東榮科技公司為咱機車族，
Lán Tang-îng kho-ki kong-si uī lán ki-tshia-tso̍k, 

精心研究一項非常先進、非常科技的機車大鎖，
tsing-sim gián-kiù tsi̍t hāng hui-siông sian-tsìn, hui-siông kho-ki ê ki-tshia tuā-só, 

東榮牌強力鎖。
Tang-îng-pâi kiông-li̍k-só. 

咱東榮牌強力鎖，
Lán Tang-îng-pâi kiông-li̍k-só, 

是用純鋼製作，
sī iōng sûn kǹg tsè-tsok, 

予賊仔鋸袂斷、剪袂歹，
hōo tsha̍t-á kù bē tn̄g, tsián bē pháinn, 

剪仔、鋸仔攏齊害。
tsián-á, kù-á lóng tsiâu hāi. 

東榮牌強力鎖，
Tang-îng-pâi kiông-li̍k-só, 

外觀大方，
guā-kuan tāi-hong, 

更加閣有份量，
kìng-ka koh ū hūn-liōng, 

單單鎖匙就有二十八公斤，
tan-tan só-sî tō ū lī-tsa̍p-peh kong-kin, 

啊若大鎖閣免講，
ah nā tuā-só koh bián kóng, 

足足有一百空四公斤，
tsiok-tsiok ū tsi̍t-pah khòng sì kong-kin, 

予你愛車鎖落去重頭輕。
hōo lí ài tshia só --lo̍h-khì tāng-thâu-khin. 

咱東榮牌強力鎖，
Lán Tang-îng-pâi kiông-li̍k-só, 

欲買愛認明，
beh bé ài jīn-bîng, 

包裝外口有一个圓箍仔內底寫一字黃字的，
pau-tsong guā-kháu ū tsi̍t ê înn-khoo-á lāi-té siá tsi̍t jī n̂g jī ê, 

才是咱東榮牌強力鎖，
tsiah sī lán Tang-îng-pâi kiông-li̍k-só, 

鎖落保證你安啦！
só --lo̍h pó-tsìng lí an --lah!

