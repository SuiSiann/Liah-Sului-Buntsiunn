670 菜瓜棚仔跤

阿爸上愛褪腹裼，
A-pah siōng ài thǹg-pak-theh, 

佇彼翕熱甲予人強欲擋袂牢的六月天。
tī he hip-jua̍h kah hōo lâng kiōng-beh tòng bē tiâu ê la̍k-gue̍h-thinn.

菜瓜棚仔跤，
Tshài-kue pênn-á-kha, 

囥一條竹仔做的䖙椅，
khǹg tsi̍t liâu tik-á tsò ê the-í, 

泡一鈷茶米茶，
phàu tsi̍t kóo tê-bí-tê, 

喙裡咧食薰，
tshuì--lí teh tsia̍h-hun, 

收音機倚佇咧耳空邊，
siu-im-ki uá tī-leh hīnn-khang-pinn, 

聽阿爸上佮意的歌仔戲，
thiann a-pah siōng kah-ì ê kua-á-hì, 

那聽那綴咧唱。
ná thiann ná tuè leh tshiùnn.

阿爸有歲矣，
A-pah ū-huè --ah, 

田裡粗重的穡頭做無法矣，
tshân--lí tshoo-tāng ê sit-thâu tsò bô-huat --ah, 

這幾冬來的熱人，
tsit kuí tang lâi ê jua̍h--lâng, 

逐个熱翕翕的下晡，
ta̍k ê jua̍h-hip-hip ê ē-poo,

差不多攏是按呢過的。
tsha-put-to lóng sī án-ne kuè --ê.

工廠的工課若無誠趕，
Kang-tshiúnn ê khang-khuè nā bô tsiânn kuánn, 

我定定會提細塊椅頭仔，
guá tiānn-tiānn ē the̍h sè tè í-thâu-á, 

坐踮阿爸的身軀邊，
tsē tiàm a-pah ê sin-khu-pinn,

看伊欶空氣、吐白煙，
khuànn i suh khong-khì, thóo pe̍h ian,

聽伊講少年時奢颺的往過。
thiann i kóng siàu-liân sî tshia-iānn ê íng-kuè.

自我捌代誌了後，
Tsū guá bat tāi-tsì liáu-āu, 

阿爸予我的感覺，
a-pah hōo guá ê kám-kak, 

是一个『a-sá-lih』、跋義氣的條直人。
sī tsi̍t ê ‘a-sá-lih’, pua̍h gī-khì ê tiâu-ti̍t lâng.

佇庄仔內，
Tī tsng-á-lāi, 

阿爸毋但是上老輩的村長，
a-pah m̄-nā sī siōng lāu-puè ê tshun-tiúnn, 

閣是重大糾紛的中間者。
koh sī tiōng-tāi kiù-hun ê tiong-kan-tsiá. 

聽阿爸家己咧講，
Thiann a-pah ka-kī teh kóng,

較早若是伊欲出來選村長，
khah-tsá nā sī i beh tshut-lâi suán tshun-tiúnn, 

規庄仔內的人，
kui tsng-á-lāi ê lâng, 

無人敢和伊拚，
bô lâng kánn hām i piànn, 

會使講是百面贏的。
ē-sái kóng sī pah-bīn iânn--ê.

一直到六冬外前，
It-ti̍t kàu la̍k tang guā tsîng, 

身體袂堪得，
sin-thé bē-kham-tit, 

阿爸才無閣佮人佇選舉場拚輸贏；
a-pah tsiah bô koh kah lâng tī suán-kí-tiûnn piànn-su-iânn; 

毋過庄仔內，
m̄-koh tsng-á-lāi, 

若有拄著啥物撨摵袂好勢的大代誌，
nā ū tú-tio̍h siánn-mih tshiâu-tshi̍k bē hó-sè ê tuā tāi-tsì, 

嘛是攏就愛請阿爸出面來撨。
mā sī lóng tō ài tshiánn a-pah tshut-bīn lâi tshiâu.

逐家攏呵咾阿爸，
Ta̍k-ke lóng o-ló a-pah, 

親像是古早的#魯仲連#，
tshin-tshiūnn sī  kóo-tsá ê #Lóo Tiōng-liân#, 

頂港有名聲，
tíng-káng ū miâ-siann, 

下港有出名。
ē-káng ū tshut-miâ.

予我感受上濟，
Hōo guá kám-siū siōng tsē, 

嘛是阿爸一世人，
mā sī a-pah tsi̍t-sì-lâng, 

上值得囂俳的一層代誌。
siōng ta̍t-tit hiau-pai ê tsi̍t tsân tāi-tsì.

阿爸講伊十三歲就綴阿公學作田，
A-pah kóng i tsa̍p-sann huè tō tuè a-kong o̍h tsoh-tshân, 

十五歲就佮庄仔內的佈田、割稻仔班，
tsa̍p-gōo huè tō kah tsng-á-lāi ê pòo-tshân, kuah-tiū-á pan, 

四界去共人佈田、割稻仔。
sì-kè khì kā lâng pòo-tshân, kuah-tiū-á.

當當下港的稻仔，
Tng-tong ē-káng ê tiū-á, 

黃甲會使收成的時，
n̂g kah ē-sái siu-sîng ê sî, 

庄仔內就會組一班割稻仔班，
tsng-á-lāi tō ē tsoo tsi̍t pan kuah-tiū-á pan, 

落下港割稻仔趁錢。
lo̍h ē-káng kuah-tiū-á thàn-tsînn. 

落下港一逝，
Lo̍h ē-káng tsi̍t tsuā, 

上無嘛愛個外月，
siōng-bô mā ài kò-guā gue̍h, 

才有法度閣踏入門。
tsiah ū huat-tōo koh ta̍h-ji̍p mn̂g. 

十四、五歲的半大人囡仔，
Tsa̍p-sì, gōo huè ê puànn tuā-lâng gín-á, 

欲參大人做仝款的工課，
beh tsham tuā-lâng tsò kāng-khuán ê khang-khuè, 

毋但愛綴人會著陣，
m̄-nā ài tuè lâng ē tio̍h tīn, 

穡頭閣袂使做比別人較䆀。
sit-thâu koh bē-sái tsò pí pa̍t-lâng khah bái. 

阿爸講，
A-pah kóng, 

彼當時，
hit-tong-sî,

若毋是存著輸人毋輸陣，
nā m̄ sī tsûn-tio̍h su lâng m̄ su tīn, 

輸陣歹看面的志氣，
su tīn pháinn-khuànn bīn ê tsì-khì, 

參「天拍天成」，
tsham “thinn phah thinn tshiânn”, 

勇甲若牛的體格，
ióng kah ná gû ê thé-keh, 

欲哪堪會去。
beh ná kham ē khì.

天飼人肥朒朒，
Thinn tshī lâng puî-tsut-tsut, 

人飼人一支骨。
lâng tshī lâng tsi̍t ki kut.

阿爸一世人攏咧撋田塗，
A-pah tsi̍t-sì-lâng lóng teh nuá tshân-thôo,

伊對土地誠敬重，
i tuì thóo-tē tsiânn kìng-tiōng, 

伊定定會提田裡種作的過程，
i tiānn-tiānn ē the̍h tshân--lí tsìng-tsoh ê kuè-tîng, 

和其中所包涵的哲理來教示我。
hām kî-tiong sóo pau-hâm ê tiat-lí lâi kà-sī --guá.

阿爸雖然無讀偌濟冊，
A-pah sui-jiân bô tha̍k guā-tsē tsheh,

毋過參伊講話，
m̄-koh tsham i kóng-uē, 

會使予我學著誠濟冊內底學袂著的智識。
ē-sái hōo guá o̍h-tio̍h tsiânn tsē tsheh lāi-té o̍h bē-tio̍h ê tì-sik.

