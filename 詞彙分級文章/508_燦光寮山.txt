508 燦光寮山

海拔738公尺的燦光寮山，
Hái-pua̍t 738 kong-tshioh ê Tshàn-kng-liâu-suann, 

有一等的三角點佮衛星控制點，
ū it tíng ê sann-kak-tiám kah uē-tshenn khòng-tsè-tiám, 

tshāi佇貢寮、瑞芳佮雙溪交界的所在，
tshāi tī Kòng-liâu, Suī-hong kah Siang-khe kau-kài ê sóo-tsāi, 

是基隆火山群上懸的山，
sī Ke-lâng hué-suann-kûn siōng kuân ê suann, 

四箍輾轉較低的山崙、溪崁，
sì-khoo-liàn-tńg khah kē ê suann-lūn, khe-khàm, 

往過齊是挖金仔的礦區，
íng-kuè tsiâu sī óo kim-á ê khòng khu, 

會號做「燦光」這兩字的緣故，
ē hō-tsò “Tshàn-kng” tsit nn̄g jī ê iân-kòo, 

正正是對遮來的。
tsiànn-tsiànn sī uì tsia lâi--ê.




欲去peh燦光寮山，
Beh khì peh Tshàn-kng-liâu-suann, 

愛對102號縣道倒斡草山公路行入去，
ài uì 102 hō kuān-tō tó uat Tsháu-suann kong-lōo kiânn--ji̍p-khì, 

規逝的石頭仔路無蓋好行，
kui tsuā ê tsio̍h-thâu-á-lōo bô kài hó-kiânn, 

大體仔半點鐘到山跤，
tāi-thé-á puànn tiám-tsing kàu suann-kha, 

有誠明的指示牌咧報路，
ū tsiânn bîng ê tsí-sī-pâi teh pò lōo, 

免驚會楞山去。
bián-kiann ē gông suann khì.




起崎的路喙一直到崙頂，
Khí-kiā ê lōo-tshuì it-ti̍t kàu lūn-tíng, 

密密是的菅芒，
ba̍t-ba̍t-sī ê kuann-bâng, 

旺甲強欲共路淹去，
ōng kah kiōng-beh kā lōo im--khì, 

比菅芒較頂層的，
pí kuann-bâng khah tíng-tsàn ê, 

有真濟開白花的油茶仔、結子誠古錐的黃楊插佇內底；
ū tsin tsē khui pe̍h hue ê iû-tê-á, kiat-tsí tsiânn kóo-tsui ê n̂g-iûnn tshah tī lāi-té; 

碰著較無塗肉的石縫，
pōng-tio̍h khah bô thôo-bah ê tsio̍h-phāng, 

猶有野生的滿山紅佮𢯾佇岩壁、開花誠細蕊的唐杜鵑，
iáu-ū iá-sing ê muá-suann-âng kah mooh tī gâm-piah, khui-hue tsiânn sè luí ê tn̂g-tōo-kuan, 

倚佇三角點邊仔，
uá tī sann-kak-tiám pinn--á, 

嘛有古早冰河期留落來的森氏杜鵑、鐘萼木佮雲葉樹，
mā ū kóo-tsá ping-hô-kî lâu--lo̍h-lâi ê sim-sī-tōo-kuan, tsing-go̍k-bo̍k kah hûn-ia̍p-tshiū, 

攏是媠噹噹閣誠罕見的植物才是寶。
lóng sī suí-tang-tang koh tsiânn hán-kiàn ê si̍t-bu̍t tsiah sī pó.




徛踮山頭對東爿看去，
Khiā tiàm suann-thâu uì tang-pîng khuànn--khì, 

鼻頭、蠓仔坑、福隆佮上遠的三貂角攏看現現；
phīnn-thâu, báng-á-khenn, Hok-liông kah siōng hn̄g ê Sam-tiau-kak lóng khuànn-hiān-hiān; 

踅來南勢，
se̍h lâi Lâm-sì, 

牡丹坑車頭、雙溪的密婆山拄好倚佇跤邊；
Bóo-tan-khenn tshia-thâu, Siang-khe ê bi̍t-pô-suann tú-hó uá tī kha-pinn; 

西向佮五分仔山、羌仔寮山相連，
sai-hiòng kah Gōo-hun-á-suann, Kiunn-á-liâu-suann sio-liân, 

降落來山跤的基隆河袂輸一尾大蛇，
kàng lo̍h-lâi suann-kha ê Ke-lâng-hô bē-su tsi̍t bué tuā tsuâ, 

共猴硐仔、瑞芳纏著；
kā Kâu-tōng-á, Suī-hong tînn--tio̍h; 

上鬧熱的是北向的海跤，
siōng lāu-jia̍t ê sī pak hiòng ê hái-kha, 

躘起躘落的海湧親像規陣白馬仔咧走相逐，
liòng khí liòng lo̍h ê hái-íng tshin-tshiūnn kui-tīn pe̍h bé-á teh tsáu-sio-jiok, 

共無耳茶古山、基隆山、南仔吝山圍絚絚，
kā Bô-hīnn-tê-kóo-suann, Ke-lâng-suann, Lâm-á-līn-suann uî ân-ân, 

予覕佇內底的九份仔、金瓜石佮水湳洞無暝無日咧滾絞袂煞；
hōo bih tī lāi-té ê Káu-hūn-á, Kim-kue-tsio̍h kah Tsuí-làm-tōng bô mê bô ji̍t teh kún-ká bē suah; 

是講，
sī kóng, 

我較愛燦光寮山的古意、恬靜，
guá khah ài Tshàn-kng-liâu-suann ê kóo-ì, tiām-tsīng, 

伊攏照寒熱、節氣咧搬徙光景，
i lóng tsiàu kuânn-jua̍h, tseh-khuì teh puann-suá kong-kíng,

予人會按算，
hōo lâng ē àn-sǹg, 

閣毋捌重耽過。
koh m̄ bat tîng-tânn kuè.

