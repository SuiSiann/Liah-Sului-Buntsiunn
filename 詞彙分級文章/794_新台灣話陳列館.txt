794 新台灣話陳列館

新#臺灣話#陳列館
Sin #Tâi-uân-uē# Tîn-lia̍t-kuán

是按怎欲揀這篇：這是#1933#年的白話字文章，
Sī-án-tsuánn beh kíng tsit phinn: tse sī #1993# nî ê pe̍h-uē-jī bûn-tsiong, 

彼陣是#日本#時代，
hit-tsūn sī #Ji̍t-pún# sî-tāi, 

所講的「#國語#」是#日語#、毋是#華語#。
sóo kóng --ê “#kok-gí#”sī #Ji̍t-gí#, m̄ sī #Huâ-gí#. 

佇無仝時代，
Tī bô-kāng sî-tāi, 

#臺語#對各種語言吸收濟濟詞彙，
#Tâi-gí# tuì kok-tsióng gí-giân khip-siu tsē-tsē sû-luī, 

成做伊發展的營養分。
tsiânn-tsò i huat-tián ê îng-ióng-hun. 

總是，
Tsóng--sī, 

愛有濟濟人來使用、捷講，
ài ū tsē-tsē lâng lâi sú-iōng, tsia̍p kóng, 

#臺語#才通維持有機的活力，
#Tâi-gí# tsiah thang î-tshî iú-ki ê ua̍h-li̍k, 

繼續共生湠落去。
kè-sio̍k kā senn-thuànn --lo̍h-khì.

實在這十數年來，
Si̍t-tsāi tsit tsa̍p sòo nî lâi, 

#臺灣話#真大變遷，
#Tâi-uân-uē# tsin tuā piàn-tshian,

形式的變換卻是小可，
hîng-sik ê piàn-uānn khiok sī sió-khuá, 

若是內容變換，
nā-sī luē-iông piàn-uānn, 

單語的增加是真大。
tan-gí ê tsing-ka sī tsin tuā. 

設使有#1#个作穡人去山裡蹛#20#年久，
Siat-sú ū #1# ê tsoh-sit-lâng khì suann--lí tuà #20# nî kú, 

攏無出來，
lóng bô tshut--lâi, 

真像#Washington Irving#的小說彼个#Rip Van Winkle#的款，
tsin tshīunn #Washington Irving# ê siáu-suat hit ê #Rip Van Winkle# ê khuán, 

後來轉來in厝，
āu--lâi tńg-lâi in tshù, 

伊的囝對伊講：
i ê kiánn tuì i kóng: 

「阿爸，你的貯金已經有#2000#箍，
“A-pah, lí ê thú-kim í-king ū #2000# khoo, 

我欲將一部份領出來，
guá beh tsiong tsi̍t-pōo-hūn niá --tshut-lâi, 

紲匯小切手去#臺北#予恁孫做學資金，
suà huē sió tshiat-tshíu khì #Tâi-pak# hōo lín sun tsò ha̍k-tsu-kim, 

毋知你的都合按怎？」
m̄ tsai lí ê too-ha̍p án-tsuánn?” 

這个老阿公聽了的確真大gông-ngia̍h，
Tsit ê lāu a-kong thiann-liáu tik-khak tsin tuā gông-ngia̍h, 

無齊全明白彼个意思。
bô tsiâu-tsn̂g bîng-pi̍k hit ê ì-sù. 

「貯金」是啥物？
“Thú-kim” sī sím-mi̍h? 

「部份」是啥物？
“Pōo-hūn” sī sím-mi̍h? 

「小切手」是啥物？
“Sió tshiat-tshíu”sī sím-mi̍h? 

「學資金」是啥物？
“Ha̍k-tsu-kim”sī sím-mi̍h?

「都合」是啥物？
“Too-ha̍p”sī sím-mi̍h? 

今，逐家攏知，
Tann, ta̍k-ke lóng tsai, 

這个就是#臺灣#的新話。
tsit ê tō sī #Tâi-uân# ê sin uē.

啥事#臺灣話#變遷到遮雄咧？
Siánn sū #Tâi-uân-uē# piàn-tshian kàu tsiah hiông --leh? 

總講#1#句就是新文明的影響。
Tsóng kóng #1# kù tō sī sin bûn-bîng ê íng-hióng. 

#帝國#領#臺#以來，
#Tè-kok# líng #Tâi# í-lâi, 

新的文明直直入來。
sin ê bûn-bîng ti̍t-ti̍t ji̍p--lâi. 

有新的文明，
Ū sin ê bûn-bîng, 

就有新的生活。
tō ū sin ê sing-ua̍h. 

有新的生活，
Ū sin ê sing-ua̍h, 

就有新的思想。
tō ū sin ê su-sióng. 

有新的思想，
Ū sin ê su-sióng, 

就愛有新的話來合伊用。
tō ài ū sin ê uē lâi ha̍h i īng. 

逐國的國語的變遷，
Ta̍k kok ê kok-gí ê piàn-tshian, 

多者攏是對受新的文明來起因的。
to tsiá lóng sī tuì sīu sin ê bûn-bîng lâi khí-in --ê. 

#日本#國語，
#Ji̍t-pún# kok-gí, 

古早受漢字的文明的影響來變遷，
kóo-tsá sīu hàn-jī ê bûn-bîng ê íng-hióng lâi piàn-tshian, 

抑是現代受西洋文明來變遷，
ia̍h-sī hiān-tāi sīu Se-îunn bûn-bîng lâi piàn-tshian, 

就是按呢。
tō sī án-ne. 

#英國#的國語受#Anglo-Saxson#，
#Ing-kok# ê kok-gí sīu #Anglo-Saxson#, 

#拉丁#，
#La-ting#, 

#希臘#以及#希伯來#的文明的影響，
#Hi-lia̍p# í-ki̍p #Hi-pik-lâi# ê bûn-bîng ê íng-hióng, 

也無毋是按呢。
iā bô m̄ sī án-ne.

早前新的話拄拄咧欲通行佇#臺灣#的時，
Tsá-tsîng sin ê uē tú-tú teh-beh thong-hîng tī #Tâi-uân# ê sî, 

有一部份的#守舊派#的人講著阻止。 
ū tsi̍t-pōo-hūn ê #síu-kū-phài# ê lâng kóng tio̍h tsóo-tsí. 

In講，
In kóng, 

講道理的時閣較毋通用，
kóng tō-lí ê sî koh-khah m̄-thang īng, 

因為驚了人聽袂曉得。
in-uī kiann liáu lâng thiann bē-hiáu-tit. 

總是結局親像水崩坪，
Tsóng--sī kiat-kio̍k tshin-tshīunn tsuí-pang-phiânn, 

欲阻止也無法得。
beh tsóo-tsí iā bô-huat--tit. 

活的言語實在親像有機的的物：有活命，會長成，會進化。
Ua̍h ê giân-gí si̍t-tsāi tshin-tshīunn íu-ki-tik ê mi̍h: ū ua̍h-miā, ē tióng-sîng, ē tsìn-huà.

大家攏知遮的新的#臺灣話#，
Tāi-ke lóng tsai tsia-ê sin ê #Tâi-uân-uē#, 

較濟攏是對#日本#國語的新字眼來成的。
khah tsē lóng sī tuì #Ji̍t-pún# kok-gí ê sin jī-gán lâi tsiânn --ê. 

因為遮的字眼原來是漢字，
In-uī tsia-ê jī-gán guân-lâi sī Hàn-jī, 

也干焦換讀音，
iā kan-ta uānn tho̍k-im, 

毋免換字佮意思，
m̄-bián uānn jī kap ì-sù, 

就便便通做#臺灣話#。
tō piān-piān thang tsò #Tâi-uân-uē#. 

因為按呢，
In-uī án-ne, 

這款的新話流通才會遐緊。
tsit khuán ê sin uē lîu-thong tsiah ē hiah kín. 

總是若欲究勘到真，
Tsóng--sī nā beh kiù-khàm kàu tsin, 

遮的#日本#字眼，
tsia-ê #Ji̍t-pún# jī-gán, 

雖然是對#Au-lô-pa#話來翻譯的，
sui-jiân sī uì #Au-lô-pa# uē lâi huan-i̍k --ê, 

猶閣有的是漢文所有的話；
iáu-koh ū --ê sī Hàn-bûn sóo ū ê uē; 

這款的話一下予#臺灣人#有捌漢文的人接著，
tsit khuán ê uē tsi̍t-ē hōo #Tâi-uân-lâng# ū bat Hàn-bûn ê lâng tsiap--tio̍h, 

就連鞭便便通承受來了解。
tō liâm-mi piān-piān thang sîng-sīu lâi liáu-kái. 

也是因為按呢遮會遐緊通行。
Iā sī in-uī án-ne tsiah ē hiah kín thong-hîng. 

譬論來講，
Phì-lūn lâi kóng, 

「會計」這句話，
“kuè-kè” tsit kù uē, 

原來是漢文，
guân-lâi sī Hàn-bûn, 

毋過毋是#臺灣#的#白話#若定。
m̄-kú m̄-sī #Tâi-uân# ê #pe̍h-uē# nā-tiānn. 

今國語用這款做通行的話，
Tann kok-gí īng tsit khuán tsò thong-hîng ê uē, 

一下入著#臺灣人#的耳空，
tsi̍t-ē ji̍p-tio̍h #Tâi-uân-lâng# ê hī-khang, 

就連鞭也共伊用做通行的新話。
tō liâm-mi iā kā i īng tsò thong-hîng ê sin uē. 

所以若研究這款的新話的時，
Sóo-í nā gián-kìu tsit khuán ê sin uē ê sî, 

用這款語言的研究法來查考，
īng tsit khuán gí-giân ê gián-kìu-huat lâi tshâ-khó, 

就會加生出濟濟的趣味佇咧。
tō ē ke senn-tshut tsē-tsē ê tshù-bī tī --leh.

毋過也有真重難的點佇咧。
M̄-kú iā ū tsin tiōng-lân ê tiám tī --leh. 

按怎講？
Án-tsuánn kóng? 

因為現在的#臺灣話#無#1#个
In-uī hiān-tsāi ê #Tâi-uân-uē# bô #1# ê 

公定的標準咧量看是通行的話抑毋是。
kong-tīng ê piau-tsún teh nîu khuànn sī thong-hîng ê uē ia̍h m̄ sī. 

大概這款的話，
Tāi-khài tsit khuán ê uē, 

是代先對有捌國語的青年人先通行，
sī tāi-sing uì ū bat kok-gí ê tshing-liân-lâng sing thong-hîng, 

然後才及到一般。
jiân-āu tsiah ki̍p-kàu it-puann. 

毋過彼个通行的程度是到佗位？
M̄-kú hit ê thong-hîng ê thîng-tōo sī kàu tó-uī? 

佗 #1#句話，
Tó #1# kù uē, 

是有咧通行，
sī ū teh thong-hîng, 

佗#1#句話，
tó #1# kù uē, 

是無夠偌通行？
sī bô-kàu guā thong-hîng? 

這攏無當通去測督。
Tse lóng bô tàng thang khì tshik-tok. 

所以啥物叫做新話，
Sóo-í sím-mi̍h kiò-tsò sin uē, 

選擇的範圍欲開到偌闊，
suán-ti̍k ê huān-uî beh khui kàu guā khuah, 

抑是欲縮到偌狹，
ia̍h-sī beh sok kàu guā e̍h, 

攏無當通去掠摠。
lóng bô tàng thang khì lia̍h-tsáng. 

又閣這款的新話，
Īu-koh tsit khuán ê sin uē, 

漸漸攏咧加添，
tsiām-tsiām lóng teh ke-thinn, 

無人敢講今仔日無咧通行的新字眼
bô lâng kánn kóng kin-á-ji̍t bô teh thong-hîng ê sin jī-gán 

（#日本話#的字眼）到明仔日就袂通行。
(#Ji̍t-pún-uē# ê jī-gán) kàu bîn-á-ji̍t tō bē thong-hîng. 

因為有這款重難的所在，
In-uī ū tsit khuán tiōng-lân ê sóo-tsāi, 

所以我愛請大家注意。
sóo-í guá ài tshiánn tāi-ke tsù-ì. 

我佇遮所排列的新話，
Guá tī tsia sóo pâi-lia̍t ê sin uē, 

是對我自己獨斷的；
sī uì guá tsū-kí to̍k-tuàn --ê; 

就是我對我的經驗，
tō sī guá tuì guá ê king-giām, 

若捌聽見有人捌用，
nā bat thiann-kìnn ū lâng bat īng, 

就共伊記載落去。
tō kā i kì-tsài --lo̍h-khì. 

若是看報的人想講，
Nā-sī khuànn pò ê lâng sīunn kóng, 

這款的話恁毋捌聽見，
tsit khuán ê uē lín m̄ bat thiann-kìnn, 

請恁無細膩通知我知，
tshiánn lín bô-sè-jī thong-ti guá tsai, 

予我通好知遐的話所咧通行的程度。
hōo guá thang hó tsai hia-ê uē sóo teh thong-hîng ê thîng-tōo. 

又閣若我所咧解說的註解，
Īu-koh nā guá sóo teh ké-sueh ê tsù-kái, 

無論是語源，
bô lūn sī gú-guân, 

抑是意思有佮恁的意見無相同的所在，
ia̍h-sī ì-sù ū kap lín ê ì-kiàn bô sann-tâng ê sóo-tsāi, 

也紲請恁無細膩來指教，
iā suà tshiánn lín bô-sè-jī lâi tsí-kàu, 

是所大向望。
sī sóo tuā ǹg-bāng.

