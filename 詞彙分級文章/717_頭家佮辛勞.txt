717 頭家佮辛勞

朋友啊，
Pîng-iú --ah, 

恁敢有錢拍無去的經驗？
lín kám ū tsînn phah-bô--khì ê king-giām? 

錢若拍無去敢閣揣會轉來？
Tsînn nā phah-bô--khì kám koh tshuē ē tńg--lâi? 

若是有人抾來還，
Nā-sī ū lâng khioh lâi hîng, 

是毋是會予你歡喜甲強欲流目屎咧？
sī m̄ sī ē hōo lí huann-hí kah kiōng-beh lâu ba̍k-sái --leh?  

#阿信#是蹛佇#臺南#的水電師傅。
#A-sìn# sī tuà tī #Tâi-lâm# ê tsuí-tiān sai-hū. 

彼工伊領薪水，
Hit kang i niá sin-suí, 

心情樂暢就走去夜市仔踅踅咧，
sim-tsîng lo̍k-thiòng tō tsáu khì iā-tshī-á se̍h-se̍h--leh, 

順紲食暗頓。
sūn-suà tsia̍h àm-tǹg. 

七踅八踅，
Tshit-se̍h-peh-se̍h, 

一下失覺察，
tsi̍t-ē sit-kak-tshat, 

薪水袋仔煞拍交落去。
sin-suí tē-á suah phah-ka-la̍uh--khì. 

當當#阿信#發覺的時，
Tng-tong #A-sìn# huat-kak ê sî, 

伊隨親像菁仔欉kho̍k-kho̍k傱，
i suî tshin-tshiūnn tshenn-á-tsâng kho̍k-kho̍k-tsông, 

共踅過的擔仔位齊巡過，
kā se̍h-kuè ê tànn-á-uī tsiâu sûn--kuè, 

頭家攏講：
thâu-ke lóng kóng: 

「無咧！
“Bô --leh! 

無抾著。」
Bô khioh--tio̍h.” 

一擺閣一擺揣規暝，
Tsi̍t pái koh tsi̍t pái tshuē kui mê, 

薪水已經毋知落對佗位去矣。
sin-suí í-king m̄ tsai lak tuì tó-uī khì --ah. 

隔轉工早起，
Keh-tńg-kang tsá-khí, 

#阿信#頭殼犁犁、
#A-sìn# thâu-khak lê-lê, 

目睭he-he去到公司講欲請假。
ba̍k-tsiu he-he khì kàu kong-si kóng beh tshíng-ká. 

頭家娘看伊面色誠䆀，
Thâu-ke-niû khuànn i bīn-sik tsiânn bái, 

自來毋捌咧請假的人講欲請假閣目頭結結，
tsū-lâi m̄ bat teh tshíng-ká ê lâng kóng beh tshíng-ká koh ba̍k-thâu-kat-kat, 

頭家娘看毋是勢問一下真，
thâu-ke-niû khuànn m̄-sī-sè mn̄g tsi̍t ē tsin, 

#阿信#才姑不而將講出伊的薪水袋仔規包拍無去的代誌，
#A-sìn# tsiah koo-put-jî-tsiong kóng tshut i ê sin-suí tē-á kui pau phah-bô--khì ê tāi-tsì, 

閣安搭頭家娘講有去報案矣，
koh an-tah thâu-ke-niû kóng ū khì pò-àn --ah, 

請頭家娘免操煩。
tshiánn thâu-ke-niû bián tshau-huân. 

免操煩？
Bián tshau-huân? 

頭家娘心內咧想，
Thâu-ke-niû sim-lāi teh siūnn, 

薪水拍無去，
sin-suí phah-bô--khì, 

這個月就白做的矣，
tsit kò gue̍h tō pe̍h-tsò--ê --ah, 

#阿信#是手面趁食的人，
#A-sìn# sī tshiú-bīn-thàn-tsia̍h ê lâng, 

食穿攏靠這份薪水。
tsia̍h-tshīng lóng khò tsit hūn sin-suí. 

頭家娘嘛足知伊的性，
Thâu-ke-niû mā tsiok tsai i ê sìng, 

若閣發一擺薪水予伊，
nā koh huat tsi̍t pái sin-suí hōo --i, 

#阿信#一定毋啦。
#A-sìn# it-tīng m̄ --lah. 

頭家娘隨想著一步，
Thâu-ke-niû suî sióng-tio̍h tsi̍t pōo, 

請派出所的警察先生鬥搬戲。
tshiánn phài-tshut-sóo ê kíng-tshat sian-sinn tàu puann-hì. 

就通知#阿信#講有人抾著錢，
Tō thong-ti #A-sìn# kóng ū lâng khioh-tio̍h tsînn, 

請伊來領轉去。
tshiánn i lâi niá tńg--khì. 

頭起先，
Thâu-khí-sing, 

#阿信#歡頭喜面叫是真的，
#A-sìn# huann-thâu-hí-bīn kiò-sī tsin--ê, 

三步做兩步走，
sann pōo tsò nn̄g pōo tsáu, 

來到派出所。
lâi-kàu phài-tshut-sóo. 

#阿信#接過薪水袋仔一下看，
#A-sìn# tsiap-kuè sin-suí tē-á tsi̍t-ē khuànn, 

心內就起憢疑矣，
sim-lāi tō khí giâu-gî --ah,

共錢抽出來算算咧，
kā tsînn thiu tshut-lâi sǹg-sǹg--leh,  

「#三萬四#」，
“#Sann-bān-sì#”, 

開喙就講：
khui-tshuì tō kóng: 

「這毋是我的，
“Tse m̄ sī guá ê, 

這一定是頭家娘送來的，
tse it-tīng sī thâu-ke-niû sàng-lâi--ê, 

愛還頭家娘！」
ài hîng thâu-ke-niû!” 

警察先生看#阿信#的反應，
Kíng-tshat sian-sinn khuànn #A-sìn# ê huán-ìng, 

驚一趒，
kiann tsi̍t tiô, 

開喙就問：
khui-tshuì tō mn̄g: 

「你哪會知？」
“Lí ná ē tsai?”

#阿信#講：
#A-sìn# kóng:

「原本彼包薪水袋仔伊有對拗，
“Guân-pún hit pau sin-suí tē-á i ū tuì-áu, 

這包毋但無拗痕，
tsit pau m̄-nā bô áu-hûn, 

連伊已經開去的#三千#箍嘛變倒轉來，
liân i í-king khai--khì ê #sann-tshing# khoo mā piàn tò-tńg--lâi, 

天下間哪有遐好的代誌？
thian-hā-kan ná ū hiah hó ê tāi-tsì? 

用跤頭趺想嘛知，
Iōng kha-thâu-u siūnn mā tsai, 

這定著是好心的頭家娘啦！」
tse tiānn-tio̍h sī hó-sim ê thâu-ke-niû --lah!” 

就堅持欲共錢還予頭家娘。
Tō kian-tshî beh kā tsînn hîng hōo thâu-ke-niû.

好事傳千里，
Hó sū thuân tshian-lí, 

電視台放送了後，
tiān-sī-tâi hòng-sàng liáu-āu, 

逐家攏咧會，
ta̍k-ke lóng teh huē, 

講這馬這个社會上欠缺這款的「頭家佮辛勞」啦！
kóng tsit-má tsit ê siā-huē siōng khiàm-khuat tsit khuán ê “thâu-ke kah sin-lô” --lah! 

頭家真情照顧辛勞，
Thâu-ke tsin-tsîng tsiàu-kòo sin-lô, 

辛勞誠心對待頭家，
sin-lô sîng-sim tuì-thāi thâu-ke, 

和諧溫暖的勞資關係真正予人感動甲強欲流目屎呢！
hô-hâi un-luán ê lô-tsu kuan-hē tsin-tsiànn hōo lâng kám-tōng kah kiōng-beh lâu ba̍k-sái --neh! 

雖罔彼包內底貯#三萬一#的薪水袋仔猶是無揣著，
Sui-bóng hit pau lāi-té té #sann-bān-it# ê sin-suí tē-á iáu sī bô tshuē--tio̍h, 

毋過這个故事予咱看著人性上媠的一面。
m̄-koh tsit ê kòo-sū hōo lán khuànn-tio̍h jîn-sìng siōng suí ê tsi̍t bīn.

