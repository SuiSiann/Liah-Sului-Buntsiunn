533 雲州大儒俠─第一集

閃爍的夜流星
Siám-sih ê iā liû-tshenn

生活在烏暗天
Sing-ua̍h tsāi oo-àm thinn

無論海角抑天邊
Bô-lūn hái-kak ia̍h thinn-pinn 

照亮別人燃燒自己
Tsiàu liāng pa̍t-lâng jiân-sio tsū-kí

浪漫的野流星
Lōng-bān ê iá liû-tshenn

飛來飛去嬌滴滴
Pue lâi pue khì kiau-tih-tih

有愛的人放伊去
Ū ài ê lâng pàng i khì

無情的人膏膏纏
Bô-tsîng ê lâng ko-ko-tînn

散食書生 你毋通袂記
Sàn-tsia̍h su-sing lí m̄-thang buē kì

伊陪你讀冊讀規暝
I puê lí tha̍k-tsheh tha̍k kui mî

江湖兄弟 你毋通袂記
Kang-ôo hiann-tī lí m̄-thang buē kì

伊陪你走路走規暝
I puê lí tsáu-lōo tsáu kui mî

忽然形影消失去
Hut-liân hîng-iánn siau-sit khì

無奈為伊心傷悲
Bô-nāi uī i sim siong-pi

淡恨月圓 輕怨冬天
Tām hūn gue̍h înn khin  uàn tang-thinn

沐雨櫛風 漂泊千里
Bo̍k ú tsiat hong  phiau-phik tshian-lí

可愛可憐的野流星
Khó-ài khó-liân ê iá liû-tshinn

被稱#雲州##大儒俠#的#史##豔文#，
Pī tshing #Hûn-tsiu# #tāi-lû-kiap# ê #Sú# #Iām-bûn#, 

與書僮#庸兒#兩人離開了故鄉#雲南#，
í su-tông #Iông-jî# nn̄g lâng lī-khui liáu kòo-hiong #Hûn-lâm#, 

盤山越嶺日夜奔馳欲到#杭州城#，
puânn san ua̍t niá li̍t iā pun-tî beh kàu #Hâng-tsiu-siânn#, 

完成人生的宿願囉。
uân-sîng jîn-sing ê siù-guān --looh.

稟長老，
Pín tióng-ló, 

這个銅鏡內面出奇蹟。
tsit ê tâng-kiànn lāi-bīn tshut kî-tsik.

銅鏡也毋是動物，
Tâng-kiànn iā m̄ sī tōng-bu̍t, 

出啥物奇蹟。
tshut siánn-mih kî-tsik.

哈哈哈！
Ha ha ha! 

我乃是國師#喇叭##乾三#之友，
Ngóo nái sī kok-su #Lá-pah# #Khiân-sam# tsi iú, 

號令天下的#藏鏡人#也。
hō-līng thian-hā ê #Tsông-kiànn-lîn# --iā. 

#靈通#長老仔細聽著，
#Lîng-thong# tióng-ló tsú-sè thiann --tsiá, 

#雲州#有一名自稱#大儒俠#之人
#Hûn-tsiu# ū tsi̍t miâ tsū-tshing #tāi-lû-kiap# tsi lîn 

向本境而來。
hiòng pún kíng lî lâi. 

本座以天象圖看起來，
Pún-tsō í thian-siōng-tôo khuànn --khí-lâi, 

此人乃屬於太陽星宿，
tshú lîn nái sio̍k-î thài-iâng tshenn-siù, 

也是恁#三萬##八千##兩百#名#藍摩#教徒的大剋星，
iā-sī lín #sann-bān# #peh-tshing# #nn̄g-pah# miâ #Nâ-môo# kàu-tôo ê tāi khik-tshenn, 

快下令尋除以絕後患。
khuài hā-līng sîm-tû í tsua̍t hiō-huān. 

化！
Huà!

好神祕的#藏鏡人#，
Hó sîn-pì ê #Tsông-kiànn-lîn#, 

就依令行事。
tsiū i līng hîng-sū. 

眾沙彌聽著，
Tsiòng sa-mî thiann --tsiá, 

分佈#杭州城#內外去化緣，
hun-pòo #Hâng-tsiu-siânn# lāi-guā khì huà-iân, 

同時探查彼个#雲州##大儒俠#，
tông-sî thàm-tsa hit ê #Hûn-tsiu# #tāi-lû-kiap#, 

不得有誤。
put-tit iú gōo.

是！#烏尼道法#，#烏尼道法#。
Sī! #Oo-nî-tō-huat#, #Oo-nî-tō-huat#.

哼！#雲州##大儒俠#，
Hngh! #Hûn-tsiu# #tāi-lû-kiap#, 

你來當我的#獨角赤蛟#的大餐啦。哈！
lí lâi tong guá ê #To̍k-kak-tshiah-kau# ê tuā-tshan --lah. Ha!

喂！來來來，各位聽我唱，
Ueh! Lâi lâi lâi, kok-uī thiann guá tshiùnn, 

女大當嫁男當娶，
lú tuā tong kè lâm tong tshuā, 

我的親情做佇咧東門外；
guá ê tshin-tsiânn tsò tī-leh tang-mn̂g-guā; 

啊不時走去看，
ah put-sî tsáu khì khuànn, 

看了無妥當，
khuànn liáu bô thò-tòng, 

廢親閣再娶一个三八phòng；
huì tshin koh-tsài tshuā tsi̍t ê sam-pat-phòng; 

三八phòng的啊討契兄，
sam-pat-phòng--ê ah thó-khè-hiann, 

閣再娶一个狐狸精；
koh-tsài tshuā tsi̍t ê hôo-lî-tsiann; 

狐狸精閣真厲害，
hôo-lî-tsiann koh tsin lī-hāi, 

不時冤家量債起相刣；
put-sî uan-ke-niû-tsè khí sio-thâi; 

那想閣咧那毋通，
ná siūnn koh leh ná m̄-thang, 

離婚閣再娶一个雞屎#芳#；
lī-hun koh-tsài tshuā tsi̍t ê ke-sái #Phang#; 

雞屎#芳仔#愛跋筊，
ke-sái #Phang--á# ài pua̍h-kiáu, 

#三萬#現金共我輸了了。
#sann-bān# hiān-kim kā guá su-liáu-liáu. 

嘿！看甲這个樣娶某毋通想，
Heh! Khuànn kah tsit ê iūnn tshuā-bóo m̄-thang siūnn, 

看破食菜做和尚。
khuànn-phuà tsia̍h-tshài tsò huê-siūnn.

哈哈哈，
Ha ha ha, 

欲做和尚的進前，
beh tsò huê-siūnn--ê tsìn-tsîng, 

先愛一个犧牲奉獻。
sing ài tsi̍t ê hi-sing hōng-hiàn. 

#烏尼道法#。
#Oo-nî-tō-huat#.

喂？聖僧啊，
Ueh? Sìng-sing --ah, 

啊恁佛教的禮號，
ah lín Hu̍t-kàu ê lé-hō, 

敢毋是「阿彌陀佛」，
kám m̄ sī “Oo-mí-tôo-hu̍t”, 

啊哪會是「#烏尼道法#」？
ah ná ē sī “#Oo-nî-tō-huat#”?

佛有千萬佛，
Hu̍t ū tshian-bān hu̍t, 

界有大千世界。
kài ū tāi-tshian sè-kài. 

本佛是#藍摩教門#的佛，
Pún hu̍t sī #Nâ-môo-kàu-mn̂g# ê hu̍t, 

你是#劉家店#的頭家。
lí sī #Lâu-ka-tiàm# ê thâu-ke.

是、是，這間店是我經營的。
Sī, sī, tsit king tiàm sī guá king-îng --ê.

喔，生理真好按怎？
Ooh, sing-lí tsin hó án-tsuánn?

啊這个時陣接近#岳彬王#的聖誕，
Ah tsit ê sî-tsūn tsiap-kīn #Ga̍k-pin-ông# ê sìng-tàn, 

啊四方的貴賓乎，
ah sù-hong ê kuì-pin --honnh, 

攏來這个所在拜拜，
lóng lâi tsit ê sóo-tsāi pài-pài, 

所以生理特別好。
sóo-í sing-lí ti̍k-pia̍t hó.

是啥物#岳彬王#？
Sī siánn-mih #Ga̍k-pin-ông#?

哀哉！啊全#中國#上出名的廟，
Ai --tsai! Ah tsuân #Tiong-kok# siōng tshut-miâ ê biō, 

就是阮#杭州#這間#岳飛廟#，
tō sī gún #Hâng-tsiu# tsit king #Ga̍k-hui-biō#, 

嘿連外國人嘛攏知影呢，
heh liân guā-kok-lâng mā lóng tsai-iánn --neh, 

精忠報國的#岳##飛#帝君。
tsing-tiong pò-kok ê #Ga̍k# #Hui# tè-kun.

喔！咱這馬來講信仰佮捐獻。
Ooh! Lán tsit-má lâi kóng sìn-gióng kah kuan-hiàn.

聖僧請講。
Sìng-sing tshiánn kóng.

貧僧是#昭慶寺#的副主持#崁頭##仙驢#。
Pîn-tsing sī #Tsiau-khìng-sī# ê hù tsú-tshî #Khàm-thâu# #sian-lî#.

哈哈哈！#崁頭#鱔魚，有成喔！
Ha ha ha! #Khàm-thâu# siān-hî, ū sîng --ooh!

哈哈哈。
Ha ha ha.

笑啥！
Tshiò siánn! 

#崁頭##仙驢#毋是鱔魚。
#Khàm-thâu# #sian-lî# m̄ sī siān-hî. 

看起來恁逐家攏真幸福閣真快樂，
Khuànn--khí-lâi lín ta̍k-ke lóng tsin hīng-hok koh tsin khuài-lo̍k, 

所以著愛樂捐。
sóo-í  tio̍h-ài lo̍k-kuan.

嘿啊，阮逐家攏真樂觀攏袂悲觀。
Hennh --ah, guán ta̍k-ke lóng tsin lo̍k-kuan lóng bē pi-kuan.

啥物樂觀悲觀，捐獻的捐啦，捐錢啦。
Siánn-mih lo̍k-kuan pi-kuan, kuan-hiàn ê kuan --lah, kuan tsînn --lah.

大跤的你恬恬啦。
Tuā-kha--ê lí tiām-tiām --lah. 

喂，聖僧，
Eh, sìng-sing, 

按呢我的誠意乎，
án-ne guá ê sîng-ì --honnh, 

捐出#三#兩銀啊。
kuan tshut #sann# nióo gîn --ah.

#三#兩銀？
#Sann# nióo gîn? 

你真小氣你，
Lí tsin siáu-khì lí, 

#三#兩銀，
#sann# nióo gîn, 

人客#一百#兩銀，
lâng-kheh #tsi̍t-pah# nióo gîn, 

頭家#五百#兩銀。
thâu-ke #gōo-pah# nióo gîn.

啊？啊樂捐是隨人誠意，哪是用規定的。
Ah? Ah lo̍k-kuan sī suî lâng sîng-ì, ná sī iōng kui-tīng--ê.

這是本門的教規，欲提出來無？ 
Tse sī pún bûn ê kàu-kui, beh the̍h--tshut-lâi --bô?

#五百#兩銀、#五#、#五#。
#Gōo-pah# niú gîn, #gōo#, #gōo#.

欲提出來無？
Beh the̍h--tshut-lâi --bô?

啊好好，掌櫃仔，
Ah hó hó, tsiáng-kuī--á, 

啊你共我窮看有夠#五百#無？
ah lí kā guá khîng khuànn ū-kàu #gōo-pah# --bô?

免窮啦，免予伊，有代誌攏我負責。
Bián khîng --lah, bián hōo --i, ū tāi-tsì lóng guá hū-tsik.

哼！小娃娃。
Hngh! Sió-ua-ua.

你不孝恁阿爸。
Lí put-hàu lín a-pa.

哈哈哈。
Ha ha ha.

臭小子。
Tshàu-siáu-tsú.

你不孝恁老母。
Lí put-hàu lín lāu-bú.

你真可惡。
Lí tsin khó-ònn.

佛祖會共你褪褲。
Hu̍t-tsóo ē kā lí thǹg-khòo.

你揣死。
Lí tshuē sí.

我欲娶你大姊。
Guá beh tshuā lí tuā-tsí.

哈哈哈。
Ha ha ha.

#庸兒#小心講話。
#Iông-jî# sió-sim kóng-uē.

是，主倌。
Sī, tsú-kuann. 

啊我欲來佮這个崁頭崁面的滾笑一下。
Ah guá beh lâi kah tsit ê khàm-thâu-khàm-bīn--ê kún-tshiò --tsi̍t-ē.

貧僧毋是佮你滾笑。
Pîn-tsing m̄ sī kah lí kún-tshiò.

啊莫受氣啦，皮癢。
Ah mài siū-khì --lah, phuê tsiūnn.

你！
Lí!

毋是啦和尚，
M̄-sī --lah huê-siūnn, 

哈哈，
ha ha, 

和尚叔仔咱兩人來理論，
huê-siūnn tsik--á lán nn̄g lâng lâi lí-lūn, 

予人聽看覓，
hōo lâng thiann khuànn-māi, 

啊我若論輸，
ah guá nā lūn su, 

#兩千#兩銀捐獻；
#nn̄g-tshing# nióo gîn kuan-hiàn; 

你若論輸，
lí nā lūn su, 

鼻窒咧#out# #side#。
phīnn that --leh #out# #side#.

#Out# #side#？
#Out# #side#?

出去啊。
Tshut--khì --ah.

好，你錢咧？
Hó, lí tsînn --leh?

阮主人就是#雲州#的大富豪，錢迵海的啦。
Gún tsú-lâng tō sī #Hûn-tsiu# ê tuā hù-hô, tsînn thàng hái --ê --lah.

好，來論啊。
Hó, lâi lūn --ah.

你講你是#藍摩#佛教，著無？
Lí kóng lí sī #Nâ-môo# hu̍t-kàu, tio̍h --bô?

著。
Tio̍h.

所拜的是佛祖著無？
Sóo pài--ê sī Hu̍t-tsóo tio̍h --bô?

著。
Tio̍h.

請問佛祖是啥物名？
Tshiánn-mn̄g Hu̍t-tsóo sī siánn-mih miâ?

釋迦嘛。
Sik-khia --mah.

如來釋迦摩尼按呢才有完整啦。
Jû-lâi-sik-khia-môo-nî án-ne tsiah ū uân-tsíng --lah. 

簡稱就是釋迦嘛。
Kán-tshing tiō sī Sik-khia --mah.

好啦好啦，釋迦的老爸是啥人啊？
Hó --lah hó --lah, Sik-khia ê lāu-pē sī siánn-lâng --ah?

釋迦的老爸嘛，葡萄柚？
Sik-khia ê lāu-pē --mah, phô-tô-iū?

文旦咧，葡萄柚。
Bûn-tàn --leh, phô-tô-iū.

這，佛祖的老爸，這這。
Tse, Hu̍t-tsóo ê lāu-pē, tse tse.

連佛祖的世譜就毋知，
Liân Hu̍t-tsóo ê sè-phóo tō m̄ tsai, 

敢稱佛門弟子！
kánn tshing hu̍t-mn̂g tē-tsú! 

借佛之名出來佇咧為非做歹！
Tsioh hu̍t tsi bîng tshut-lâi tī-leh uî hui tsò tái! 

我教你啦，
Guá kà --lí --lah, 

佛祖的父親是#天竺國##靜飯王#，
Hu̍t-tsóo ê hū-tshin sī #Thian-tiok-kok# #Tsīng-huān-ông#,

伊的母親就是#摩耶#夫人啦。
i ê bú-tshin tō sī #Môo-iâ# hu-jîn --lah. 

如來釋迦摩尼當太子的時陣，
Jû-lâi-sik-khia-môo-nî tng thài-tsú ê sî-tsūn, 

伊看世間的生老病死之苦無法解脫，
i khuànn sè-kan ê sing nóo pīng sú tsi khóo bô-huat kái-thuat, 

甘願犧牲宮內榮華富貴，
kam-guān hi-sing kiong-lāi îng-huâ hù-kuì, 

#十二#月#初八#日騎白馬出皇城，
#tsa̍p-jī# gue̍h #tshe-peh# ji̍t khiâ pe̍h bé tshut hông-siânn, 

欲到深山求真道真理，
beh kàu tshim-san kiû tsin-tō tsin-lí, 

解救群黎超渡眾生。
kái-kiù kûn lê tshiau-tōo tsiòng-sing. 

這種大慈大悲的精神，
Tsit tsióng tāi tsû tāi pi ê tsing-sîn, 

使天下人敬仰。
sú thian-hā lâng kìng-gióng. 

像你這个崁頭崁面的乎，
Tshiūnn lí tsit ê khàm-thâu-khàm-bīn--ê --honnh, 

借佛之名佇咧騙人佮恐嚇逐家，
tsioh hu̍t tsi bîng tī-leh phiàn lâng kah khióng-hat ta̍k-ke, 

土匪不如，
thóo-huí put-jû, 

論該共你拍落阿鼻地獄食咖啡。
lūn kai kā lí phah lo̍h a-pî tē-ga̍k tsia̍h ka-pi.

小畜生你膽敢侮辱剃度僧。
Sió thik-senn lí tánn-kánn bú-jio̍k thè-tōo tsing.

聖僧息怒。
Sìng-tsing sik nōo. 

聖僧你曾聽過一句話嗎？
Sìng-tsing lí tsan thiann-kuè tsi̍t kù uē --mah? 

啥？
Siánn?

久聞讀書登八闕，
Kiú bûn tho̍k-su ting pat khuat, 

未見拜佛到西天。
bī kiàn pài hu̍t kàu se-thian. 

其實心善便是佛，
Kî-si̍t sim siān piān sī hu̍t, 

心惡便是魔。
sim ok piān sī môo. 

你出去吧。
Lí tshut-khì --pah.

這个小畜生共我落氣。
Tsit ê sió thik-senn kā guá làu-khuì. 

看拳啊！
Khuànn kûn --ah! 

啊，好啊，
Ah, hó --ah, 

你共我報#一#个名咧。
lí kā guá pò #tsi̍t# ê miâ --leh.

乃個#庸兒#。
Nái kô #Iông-jî#.

在下#史##豔文#請多多指教吧。
Tsāi-hā #Sú# #Iām-bûn# tshiánn to-to tsí-kàu --pah.

喔！#史##豔文#、#史##豔文#，
Ooh! #Sú# #Iām-bûn#, #Sú# #Iām-bûn#, 

#好#uah。哈！
#好# --uah. Ha!

哎！你這个乞食。
Aih! Lí tsit ê khit-tsia̍h.

#庸兒#不可動手，伊是善意的。
#Iông-jî# put-khó tāng-tshiú, i sī siān-ì--ê.

#史##豔文#過來過數招吧。
#Sú# #Iām-bûn# kuè-lâi kuè sòo tsiau --pah.

#二#虎相爭必有一傷啊。
#Lī# hóo sio-tsenn pit iú it siong --ah.

啊！仔細。
Ah! Tsú-sè.

仁兄欲出的招式是#黃石公#的#迴能##四#式吧？
Lîn-hing beh tshut ê tsiau-sik sī #N̂g-tsio̍h-kong# ê #huê-lîng# #sù# sik --pah?

你看出我猶未出的招式。
Lí khuànn-tshut guá iah-bē tshut ê tsiau-sik.

然也。
Liân --iā. 

#迴能##四#式#第一#招是困井擊鼎，
#Huê-lîng# #sù# sik #tē-it# tsiau sī khùn-tsénn-kik-tíng, 

#第二#招是雷擊五嶽，
#tē-jī# tsiau sī luî-kik-ngóo-ga̍k, 

#第三#招是倒轉乾坤。
#tē-sann# tsiau sī tó-tsuán-khiân-khun. 

這#三#招都是硬不可擋也，
Tsit #sann# tsiau to sī ngē put-khó tòng --iā, 

可是純剛純強其體必亡，
khó-sī sûn kong sûn kiông kî thé pit bông, 

然後#黃石公#再創造#第四#式
jiân-āu #N̂g-tsio̍h-kong# tsài tshòng-tsō #tē-sì# sik 

叫做柔剛並合也。
kiò-tsuè jiû-kong-pīng-ha̍p --iā.

不愧#雲州##大儒俠##史##豔文#，
Put-khuì #Hûn-tsiu# #tāi-lû-kiap# #Sú# #Iām-bûn#, 

你可堪做我的師父，
lí khó kham tsò guá ê su-hū, 

受弟子#四#拜。
siū tē-tsú #sì# pài.

且慢！
Tshiánn-bān! 

仁兄不棄賤己者，
Jîn-hing put khì tsiān kí --tsiá, 

咱來結義為兄弟如何呢？
lán lâi kiat-gī uî hiann-tī jû-hô --neh?

哈哈哈！
Ha ha ha! 

求之不得啊，#史#君子尊庚咧？
Kiû tsi put-tik --ah, #Sú# kun-tsú tsun kenn --leh?

今年#二二#。
Kin-nî #jī-jī#.

啊我#三十#。
Ah guá #sann-tsa̍p#. 

算sià大哥。
Suàn sià tuā-ko.

賢弟！
Hiân-tē!

大哥！
Tuā-ko.

賢弟哈哈哈！ 
Hiân-tē ha ha ha!

啊我#三十二#，我上大。
Ah guá #sann-tsa̍p-jī#, guá siōng tuā.

喂老大的，
Eh láu-tuā--ê, 

咱兩个宛若嘛來結啦。
lán nn̄g ê uan-nā mā lâi kiat --lah.

莫莫莫莫莫，
Mài mài mài mài mài, 

我無愛佮囡仔結拜乎，
guá bô ài kah gín-á kiat-pài --honnh, 

啊莫滾笑，
ah mài kún-tshiò, 

啊咱逐家攏好朋友啊乎。
ah lán ta̍k-ke lóng hó pîng-iú --ah --honnh. 

啊自我這个#劉##三#活到#三十二#歲，
Ah tsū guá tsit ê #Lâu# #Sam# ua̍h kàu #sann-tsa̍p-jī# huè, 

猶閣毋捌看過像#史##豔文#這種人啊。
iah-koh m̄ bat khuànn-kuè tshiūnn #Sú# #Iām-bûn# tsit tsióng lâng --ah. 

啊今仔日我咧欲請客。
Ah kin-á-ji̍t guá teh-beh tshiánn-kheh. 

喂！
Eh! 

廚房啊你共我聽予好唅，
Tû-pâng --ah lí kā guá thiann hōo hó --hannh, 

我欲注文菜喔，
guá beh tsù-bûn tshài --ooh, 

紅蟳、鹿肉、紅燒水雞、蝦仔炒的，
âng-tsîm, lo̍k-bah, âng-sio tsuí-ke, hê-á tshá--ê, 

也有蚶也有蟯、蔥仔、韭菜茄，
ā ū ham ā ū giô, tshang-á, kú-tshài kiô, 

豐豐沛沛，
phong-phong-phài-phài, 

#三#碗臊#四#碗菜，
#sann# uánn tsho #sì# uánn tshài, 

紹興酒半打共我辦落去。
siāu-hing-tsiú puànn tánn kā guá pān --lo̍h-khì.

店東，予你這般的破費歹勢吧。
Tiàm-tong, hōo lí tsit pan ê phò-huì pháinn-sè --pah.

袂啦，哎唷，錢是欲去予人散。 
Bē --lah, aih-ioh, tsînn sī beh khì hōo lâng sàn.

嘿有錢就好額啊，哪會散。
Heh ū-tsînn tō hó-gia̍h --ah, ná ē sàn.

毋是啦，
M̄ sī --lah, 

啊錢是欲去予、予人，按呢就著啦。
ah tsînn sī beh khì hōo, hōo lâng, án-ne tō tio̍h --lah. 

人是一个起毛爾爾咧，著無？
Lâng sī tsi̍t ê khí-moo niā-niā --leh, tio̍h --bô? 

喂！逐家攏予我請、
Eh! Ta̍k-ke lóng hōo guá tshiánn, 

逐家攏予我請乎。
ta̍k-ke lóng hōo guá tshiánn --honnh.

拳打南山kuat虎，
Kuân tánn lâm-san kuat-hóo, 

跤踢北海蛟龍，
kha that pak-hái kau-liông, 

我乃是正擂臺主#掌##雲彪#，
guá nái sī tsiànn luî-tâi-tsú #Tsióng# #Hûn-piu#, 

副擂臺主是#掌##雲豹#。
hù luî-tâi-tsú sī #Tsióng# #Hûn-pà#. 

今仔日#九#門提督爺#安##天常#
Kin-á-ji̍t #kiú# mn̂g thê-tok-iâ #An# #Thian-siông# 

徛這个天下#第一#擂，
khiā tsit ê thian-hā #tē-it# luî, 

目的就是欲選人才做護衛。
bo̍k-tik tō sī beh suán jîn-tsâi tsò hōo-uē. 

聽予清楚，
Thiann hōo tshing-tshó, 

好功夫的人上擂臺，
hó kang-hu ê lâng tsiūnn luî-tâi, 

佮擂臺主比賽，
kah luî-tâi-tsú pí-sài, 

抑能打勝阮#兩#位擂臺主，
ia̍h lîng tánn sìng gún #nn̄g# uī luî-tâi-tsú, 

選入提督府做護衛；
suán ji̍p thê-tok-hú tsò hōo-uē; 

抑被擂臺主拍死，
ia̍h pī luî-tâi-tsú phah--sí, 

絕對無償命！
tsua̍t-tuì bô tshiâng bīng! 

好功夫的人毋通失去這个好的機會啊！
Hó kang-hu ê lâng m̄-thang sit-khì tsit ê hó ê ki-huē --ah.

喂！我就是闊喙師啦，
Ueh! Guá tō sī Khuah-tshuì-sai --lah, 

彼个擂臺遐爾懸peh袂起去，
hit ê luî-tâi hiah-nī kuân peh bē khí-khì, 

樓梯共我放落來。
lâu-thui kā guá pàng --lo̍h-lâi.

展輕功跳起來。
Tián khin-kong thiàu --khí-lâi.

我頭重尾輕，跳起去會拋捙輪。
Guá thâu tāng bué khin, thiàu khí-khì ē pha-tshia-lin. 

哼！
Hngh! 

#杭州城#無出色的武者，
#Hâng-tsiu-siânn# bô tshut-sik ê bú-tsiá, 

枉費阮提督爺計畫招賢納士。
óng-huì gún thê-tok-iâ kè-uē tsiau hiân la̍p sū.

等咧！
Tán --leh! 

在下乃是#山東##亥##坤#，
Tsāi-hā nái sī #Suann-tang# #Hāi# #Khun#, 

願領教副擂臺主的高招。
guān líng-kàu hù luî-tâi-tsú ê ko tsiau.

兄長啊，小心喔。
Hing-tióng --ah, sió-sim --ooh.

#碧蓮#你放心啊。 
#Phik-liân# lí hòng-sim --ah.

你真有膽色，來，領教。
Lí tsin ū tánn-sik, lâi, líng-kàu.

拜候！啊！
Pài-hāu! Ah!

阿兄喂、阿兄喂！
A-hiann --ueh, a-hiann --ueh! 

恁逐家啊，
Lín ta̍k-ke --ah, 

恁看我阿兄面色攏反烏紫色，
lín khuànn guá a-hiann bīn-sik lóng huán oo-tsí-sik, 

欲按怎就好啦？
beh án-tsuánn tō hó --lah? 

恁逐家拜託救阮兄長啊，
Lín ta̍k-ke pài-thok kiù gún hing-tióng --ah, 

拜託拜託！
pài-thok pài-thok! 

姑娘，
Koo-niû, 

快將令兄扶到旁邊來，
khuài tsiong līng-hing hû kàu pông-pian lâi, 

在下能治他的內傷啊。
tsāi-hā lîng tī thann ê lāi-siong --ah. 

多謝啦！
To-siā --lah.

想彼个#亥##坤#必死無疑啊，
Siūnn hit ê #Hāi# #Khun# pit sú bû gî --ah, 

無人敢閣起來矣乎。
bô lâng kánn koh khí--lâi --ah --honnh. 

我閣再聲明，
Guá koh-tsài siann-bîng, 

這个擂臺比武死是無償命啊，
tsit ê luî-tâi pí-bú sí sī bô tshiâng-bīng --ah, 

有覺悟才通上擂。
ū kak-ngōo tsiah thang tsiūnn luî. 

一點鐘內若無人上擂臺比賽，
Tsi̍t tiám-tsing lāi nā bô lâng tsiūnn luî-tâi pí-sài, 

這个擂臺著欲解散囉。
tsit ê luî-tâi tio̍h-beh kái-sàn --looh.

啊！
Ah!

啥啥啥！黃毛小孩你欲來拍擂？
Siánn siánn siánn! N̂g-môo sió-hâi lí beh lâi phah luî?

我來拍擂，啊你予雷拍。
Guá lâi phah luî, iah lí hōo luî phah.

毋成囡仔閣會𪁎趒。
M̄-tsiânn gín-á koh ē tshio-tiô.

真優秀才會𪁎趒。
Tsin iu-siù tsiah ē tshio-tiô.

報地址佮姓名來。
Pò tē-tsí kah sènn-miâ lâi.

#庸兒#，#雲南#人氏。
#Iông-jî#, #Hûn-lâm# jîn sī.

死無賠命呢。
Sí bô puê-miā --neh.

我嘛無錢通賠你。
Guá mā bô tsînn thang puê --lí.

啊出招啦。
Ah tshut tsiau --lah.

啊！
Ah!

姑娘免驚惶，
Koo-niû bián kiann-hông, 

令兄穴道已經通透，
līng-hing hia̍t-tō í-king thong-thàu, 

無性命危險囉，
bô sènn-miā huî-hiám --looh, 

你放心。
lí hòng-sim. 

啊！
Ah! 

危險！
Huî-hiám!

啊！
Ah!

告辭囉。
Kò-sî --looh.

等咧，你用利刀斷斷我師弟的雙手，
Tán --leh, lí iōng lāi to tuān-tn̄g guá su-tē ê siang-tshiú,

轉身就欲走嗎？
tsuán-sin tiō beh tsáu --mah?

我無帶武器。
Guá bô tuà bú-khì.

你無帶武器？
Lí bô tuà bú-khì?

難道你的手比刀較利是毋？
Lân-tō lí ê tshiú pí to khah lāi sī --m̄?

小子你報名受死。
Siáu-tsú lí pò-miâ siū sí.

劣者姓#史#名#豔文#，
Lua̍t--tsiá sènn #Sú# miâ #Iām-bûn#,

#雲南#人氏，
#Hûn-lâm# jîn sī,

方才這是順勢破逆勢之故吧。
hong-tshâi tse sī sūn-sè phò gi̍k-sè tsi kòo --pah.

我不管啥物勢，
Guá put-kuán siánn-mih sè,

你竟然上擂，
lí kìng-liân tsiūnn luî,

一定愛佮我正擂臺主#掌##雲彪#鬥#一#个生死。
it-tīng ài kah guá tsiànn luî-tâi-tsú #Tsiáng# #Hûn-piu# tàu #tsi̍t# ê senn-sí.

雙方試合以武鬥輸贏，
Siang-hong tshì-ha̍p í bú tàu su-iânn,

何必拚生死呢。
hô-pit piànn senn-sí --neh.

死無償命啊。
Sí bô tshiâng bīng --ah.

這是官府設的賽武擂臺，
Tse sī kuann-hú siat ê sài-bú luî-tâi,

不應該草菅人命的說法啊。 
put ing-kai tsháu-kian-jîn-bīng ê sueh-huat --ah.

哈！
Hah!

現在應該分出輸贏囉，
Hiān-tsāi ing-kai hun tshut su-iânn --looh, 

這種不合法的擂臺，
tsit tsióng put ha̍p-huat ê luî-tâi, 

快解散為妙，
khuài kái-sàn uî miāu, 

告辭囉。
kò-sî --looh.

掌武師、掌武師啊，
#Tsiáng# bú-su, #Tsiáng# bú-su --ah, 

#史#小子在擂臺上殺人。
#Sú# siáu-tsú tsāi luî-tâi-siōng sat jîn. 

眾兵士啊！
Tsiòng ping-sū --ah! 

在！
Tsāi!

追捉#史##豔文#，抗捕者格殺勿論。
Tui-tshiok #Sú# #Iām-bûn#, khòng-póo--tsiá kik-sat-bu̍t-lūn.

遵命。
Tsun-bīng.

救命之恩來日報答。
Kiù-miā tsi un lâi ji̍t pò-tap.

#亥#大哥，恁兄妹快離開#杭州#為妙。
#Hāi# tuā-ko, lín hiann-muē khuài lī-khui #Hâng-tsiu# uî miāu.

多謝#史#君子，拜別囉。 
To-siā #Sú# kun-tsú, pài-pia̍t --looh.

再會啦。
Tsài-huē --lah.

主倌，啊咱咧？ 
Tsú-kuann, ah lán --leh?

咱回#劉家店#薰沐更衣，
Lán huê #Lâu-ka-tiàm# hun bo̍k king i, 

來去參拜#岳##飛#帝君啊。
lâi-khì tsham-pài #Ga̍k# #Hui# tè-kun --ah. 

啊！著、著。
Ah! Tio̍h, tio̍h.

揣來揣去、看來看去，
Tshuē lâi tshuē khì, khuànn lâi khuànn khì, 

抑若是#史##豔文#才有夠資格，
á-nā sī #Sú# #Iām-bûn# tsiah ū-kàu tsu-keh, 

娶阮小妹#劉##萱姑#就著啦。
tshuā guán sió-muē #Lâu# #Suan-koo# tō tio̍h --lah.

嗯？啊你毋就看#史##豔文#欲無。
Mh? Ah lí m̄ tiō khuànn #Sú# #Iām-bûn# bueh --bô.

啊你這个大跤的乎，
Ah lí tsit ê Tuā-kha--ê --honnh, 

有夠槌，
ū-kàu thuî, 

啊我認真做感情予伊，
ah guá jīn-tsin tsò kám-tsîng hōo --i, 

唅？
hannh? 

做到予伊#史##豔文#感動，
Tsò kàu hōo i #Sú# #Iām-bûn# kám-tōng, 

啊然後才來共講這層親事，
ah jiân-āu tsiah lâi kā kóng tsit tsân tshin-sū, 

包好勢了。
pau hó-sè --liáu. 

喂！
Eh! 

#史#君子啊，
#Sú# kun-tsú --ah, 

啊今仔日#岳彬王#的聖誕，
ah kin-á-ji̍t #Ga̍k-pin-ông# ê sìng-tàn, 

你會記得無？
lí ē-kì-tit --bô?

我會記得。
Guá ē-kì-tit.

佇我這个#劉家店#欲到#岳飛廟#
Tī guá tsit ê #Lâu-ka-tiàm# beh kàu #Ga̍k-hui-biō# 

差不多#十#里啦，
tsha-put-to #tsa̍p# lí --lah, 

啊咱對水路來行較近，
ah lán tuì tsuí-lōo lâi kiânn khah kīn. 

同時會當欣賞#西湖#美麗的風景。
Tông-sî ē-tàng him-sióng #Se-ôo# bí-lē ê hong-kíng.

我曉得。
Guá hiáu--tit.

我共你訂#一#隻上大隻的帆船
Guá kā lí tīng #tsi̍t# tsiah siōng tuā tsiah ê phâng-tsûn 

佇咱這个店後的船駁佇咧等你呢。
tī lán tsit ê tiàm-āu ê tsûn-poh tī-leh tán --lí --neh.

多謝#劉#仁兄，我去薰沐更衣就是。
To-siā #Lâu# jîn-hing, guá khì hun bo̍k king i tsiū sī.

#史##豔文#就是我未來的妹婿，嘿！
#Sú# #Iām-bûn# tiō sī guá bī-lâi ê muē-sài, heh!

主倌，水內有怪物喔！
Tsú-kuann, tsuí-lāi ū kuài-bu̍t --ooh!

#庸兒#小心！
#Iông-jî# sió-sim!

叫#史##豔文#出來投案，否則連你也掠。
Kiò #Sú# #Iām-bûn# tshut-lâi tâu-àn, hónn-tsik liân lí iā lia̍h.

#史##豔文#，阮店內無這个人呢。
#Sú# #Iām-bûn#, guán tiàm-lāi bô tsit ê lâng --neh.

你佮#史##豔文#共犯，來人啊，進行。
Lí kah #Sú# #Iām-bûn# kiōng huān, lâi jîn --ah, tsìn-hîng.

遵命。
Tsun-bīng.

Uah！
Uah! 

差一點仔就去予彼隻千年的#赤蛟#共伊吞食。
Tsha tsi̍t-tiám-á tō khì hōo hit tsiah tshian nî ê #tshiah-kau# kā i thun-tsia̍h. 

哇，
Uah, 

今死死昏昏去矣，
tann sí-sí hun-hun --khì --ah, 

共帶轉來#靈鷲山#救看覓咧，
kā tuà tńg-lâi #Lîng-tsiu-san# kiù khuànn-māi --leh, 

阿彌陀佛。
Oo-mí-tôo-hu̍t.

毋通振動，
M̄-thang tín-tāng, 

同門的，
tông-bûn--ê, 

你將彼个小孩#庸兒#共我放落來，
lí tsiong hit ê sió-hâi #Iông-jî# kā guá pàng --lo̍h-lâi, 

你就無事。
lí tsiū bô sū.

啊出家人做袂落。
Ah tshut-ke-lâng tsò bē lo̍h.

那就予你佮#庸兒#同歸於盡，沙彌啊！
Ná tsiū hōo lí kah #Iông-jî# tông-kui-î-tsīn, sa-mî --ah!

在！
Tsāi!

動手啊！
Tāng-tshiú --ah!

彼个顛和尚所用的是#十八##羅漢拳#，
Hit ê tian huê-siūnn sóo iōng ê sī #tsa̍p-peh# #lô-hàn-kûn#,

#崁頭##仙驢#。
#Khàm-thâu# #sian-lî#.

在！
Tsāi!

你使出#達摩##過江#擊倒他
Lí sú tshut #Ta̍t-môo# #kuè-kang# kik-tó thann

#烏尼道法#！啊！
#Oo-nî-tō-huat#! Ah!

全是酒囊飯袋。
Tsuân sī tsiú lông pn̄g tē.

咱食菜無啉酒閣無食飯liooh。
Lán tsia̍h-tshài bô lim tsiú koh bô tsia̍h pn̄g --liooh.

笨桶，起來。
Pūn-tháng, khí--lâi. 

這个行跤和尚#六骨僧#，
Tsit ê hîng-kha huê-siūnn #Lio̍k-kut-tsing#, 

居無定處，無法收拾。
ki bû tīng tshù, bû-huat siu-si̍p. 

#史##豔文#的書僮無死恐有後患。
#Sú# #Iām-bûn# ê si-tông bô sí khióng ū hiō-huān.

#十#外歲的囡仔爾爾，無啥物氣候啦。
#Tsa̍p# guā huè ê gín-á niā-niā, bô siánn-mih khì-hāu --lah.

#獨角赤蛟#追食#史##豔文#必有捷報。
#To̍k-kak-tshiah-kau# tui tsia̍h #Sú# #Iām-bûn# pit iú tsia̍t-pòo.

著啊！
Tio̍h --ah! 

彼#千#年的#赤蛟#刀斧不傷，
He #tshian# nî ê #tshiah-kau# to-póo put siong, 

#史##豔文#再厲害，
#Sú# #Iām-bûn# tsài lī-hāi, 

伊一籌莫展啦。
i it-tiû-bo̍k-tián --lah.

嗯，
Mh,

今天#安#提督欲來#昭慶寺#拜訪貧僧，
kin-thian #An# thê-tok beh lâi #Tsiau-khìng-sī# pài-hóng pîn-tsing,

#崁頭##仙驢#。
#Khàm-thâu# #sian-lî#.

在！
Tsāi!

你設法使#安#提督歡樂，
Lí siat-huat sú #An# thê-tok huan-lo̍k,

然後咱可利用他發#一#筆大財。
liân-āu lán khó lī-iōng thann huat #tsi̍t# pit tuā tsâi.

屬下曉得，#烏尼道法#。
Sio̍k-hā hiáu--tit, #oo-nî-tō-huat#.

稟將軍，
Pín tsiong-kun,

店內全面搜查不見#史##豔文#佮#庸兒#。
tiàm-lāi tsuân-bīn soo-tsa put-kiàn #Sú# #Iām-bûn# kah #Iông-jî#.

嗯，眾士兵，
Mh, tsiòng sū-ping,

在！
Tsāi!

城內外搜捉#史##豔文#主僕，
Siânn lāi-guā soo-tshiok #Sú# #Iām-bûn# tsú-po̍k,

不得有誤。
put-tik iú gōo.

遵命啊！
Tsun-bīng --ah!

唉，#一##兩##三##四#驚著無代誌。
Haih, #tsi̍t# #nn̄g# #sann# #sì# kiann--tio̍h bô tāi-tsì,

民有私議，官有正條，你佇咧驚啥？
Bîn iú su gī, kuann ū tsìng-tiâu, lí tī-leh kiann --siánn?

彼袂當按呢講啦。
He bē-tàng án-ne kóng --lah. 

古人說道：
Kóo-lâng sueh-tō: 

民不可與官鬥，
Bîn put-khó í kuann tàu, 

啊貧不可與富鬥。
ah pîn put-khó í hù tàu.

#鐵乞食#無咧信這套。
#Thih-Khit-tsia̍h# bô leh sìn tsit thò.

啊唷，#老公#啊僥倖喔！
Ah ioh, #老公# --ah hiau-hīng --ooh!

啊是按怎、是按怎啊？
Ah sī-án-ná, sī-án-ná --ah?

聽佇咧講乎，
Thiann tī-leh kóng --honnh, 

彼海怪興波作浪，
he hái-kuài hing pho tsok lōng, 

#史##豔文#坐的彼隻船乎，
#Sú# #Iām-bûn# tsē ê hit tsiah tsûn --honnh, 

反過liooh。
píng--kuè --liooh.

啥！我落海去救#史#賢弟。
Siánn! Guá lo̍h hái khì kiù #Sú# hiân-tē.

啊眾兄弟啊，趕緊咧到湖邊救人啦。
Ah tsiòng hiann-tī --ah, kuánn-kín --leh kàu ôo-pinn kiù lâng --lah.

幸得大哥解救，否則#史#某一命休矣。
Hīng tit tuā-ko kái-kiù, hónn-tsik #Sú# bóo it bīng hiu --í.

老細，是你救我毋是我救你呢。
Láu-sè, sī lí kiù guá m̄ sī guá kiù lí --neh.

啊！
Ah! 

總講一句就是恁#兩#人相救就著矣啦！
Tsóng kóng tsi̍t kù tō sī lín #nn̄g# lâng sio-kiù tō tio̍h --ah --lah!

各位仁兄有看著我的書僮#庸兒#無？
Kok-uī jîn-hing ū khuànn-tio̍h guá ê su-tông #Iông-jî# --bô?

無看見呢。
Bô khuànn-kìnn --neh.

攏無看見。
Lóng bô khuànn-kìnn.

有聽著生死的消息嗎？
Ū thiann-tio̍h senn-sí ê siau-sit --mah?

攏無啥物消息咧。
Lóng bô siánn-mih siau-sit --leh.

可憐的#庸兒#慘遭水怪殺害，#庸兒#啊！
Khó-liân ê #Iông-jî# tshám tso tsuí-kuài sat-hāi, #Iông-jî# --ah!

唉，
Haih, 

可憐喔，
khó-liân --ooh, 

猶毋過生死未卜啊，
iáu-m̄-koh senn-sí bī pok --ah, 

#史#君子啊，
#Sú# kun-tsú --ah, 

你嘛就轉來店內換一下衫咧，
lí mā tō tńg-lâi tiàm-lāi uānn tsi̍t-ē sann --leh, 

抑無你的衫澹漉漉會感冒呢。
ia̍h-bô lí ê sann tâm-lok-lok ē kám-mōo --neh.

#史#賢弟不可悲傷過極啊！
#Sú# hiân-tē put-khó pi-siong kuè-ki̍k --ah!

啊，#庸兒#！
Ah, #Iông-jî#!

男兒立志出鄉關，
Lâm-jî li̍p-tsì tshut hiong-kuan, 

事若不成誓不返，
sū jio̍k put sîng sè put huán, 

喂，閣紲落去是？
eh, koh suà--lo̍h-khì sī?

千山萬水路長遠，
Tshian san bān suí lōo tiông-uán, 

穿風破浪不怕難，
tshuan hong phò lōng put-phà lân, 

也就是純純的男子漢。
iā tsiū sī sûn-sûn ê lâm-tsú-hàn.

按呢著啦。
Án-ne tio̍h --lah.

啊，
Ah, 

查某囡仔人佮人佇咧唱彼，
tsa-bóo gín-á-lâng kah lâng tī-leh tshiùnn he, 

啥物男兒立志出鄉關？
siánn-mih lâm-jî li̍p-tsì tshut hiong-kuan?

兄長，
Hing-tióng, 

這是咱店內的人客唱的，
tse sī lán tiàm-lāi ê lâng-kheh tshiùnn--ê, 

我共伊記起來的，
guá kā i kì --khí-lâi--ê, 

毋過尾段煞去予袂記得啦。
m̄-koh bué-tuān suah khì hōo bē-kì-tit --lah.

啊彼首歌啥人唱的你敢知？
Iah hit siú kua siánn-lâng tshiùnn--ê lí kám tsai?

是啥物人唱的？
Sī siánn-mih lâng tshiùnn--ê?

啊就#雲州##大儒俠##史##豔文#啦。
Ah tō #Hûn-tsiu# #tāi-lû-kiap# #Sú# #Iām-bûn# --lah.

#大儒俠#？哼！太自誇囉吧。
#Tāi-lû-kiap#? Hngh! Thài tsū-khua --looh --pah.

啥物咧自誇，
Siánn-mih leh tsū-khua, 

此人不但文武全才啊，
tshú lîn put-tān bûn-bú tsuân tsâi --ah, 

做人做事攏是以中庸道理佇咧做呢。
tsò lâng tsò sū lóng sī í tiong-iông tō-lí tī-leh tsò --neh. 

彼人品如何？
He jîn-phín jû-hô?

喔！啊若講到伊的人品乎，
Ooh! Iah nā kóng kàu i ê jîn-phín --honnh, 

好比仙子臨凡，
hó pí sian-tsú lîm huân, 

古早彼个#潘##安#、#宋##玉#，
kóo-tsá hit ê #Phuann# #An#, #Sòng# #Gio̍k#, 

攏無伊的英俊佮瀟灑。
lóng bô i ê ing-tsùn kah siau-sá. 

嗯，兄長你一向講話攏真誇張啦。 
Mh, hing-tióng lí it-hiòng kóng-uē lóng tsin khua-tiong --lah. 

啊你若毋相信，
Ah lí nā m̄ siong-sìn, 

我𤆬你到伊的客房來佮眯一角啊。
guá tshuā lí kàu i ê kheh-pâng lâi kah bî tsi̍t kak --ah.

兄長的教示，
Hing-tióng ê kà-sī, 

為妹一向不許近男性，
uî muē it-hiòng put-hí kīn lâm-sìng, 

你袂記得矣是毋？
lí bē-kì-tit --ah sī --m̄? 

阮毋免遐爾輕身吧。
Gún m̄-bián hiah-nī khin-sin --pah.

嘿！我的教育袂䆀，
Heh! Guá ê kàu-io̍k bē-bái, 

#萱姑#一定咧欲嫁予#史##豔文#就著啦。
#Suan-koo# it-tīng teh-beh kè hōo #Sú# #Iām-bûn# tō tio̍h --lah.

#雲州##大儒俠##史##豔文#，
#Hûn-tsiu# #tāi-lû-kiap# #Sú# #Iām-bûn#, 

比#潘##安#、賽#宋##玉#，
pí #Phuann# #An#, sài #Sòng# #Gio̍k#, 

有可能嗎？
ū khó-lîng --mah? 

哈啾！啊！
hah-tshiùnn! Ah!

哈！昏倒囉，掠回#昭慶寺#。
Hah! Hun-tó --looh, lia̍h huê #Tsiau-khìng-sī#.

#史#君子啊，
#Sú# kun-tsú --ah, 

啊你佇#雲州#千里迢迢來到#杭州#，
ah lí tī #Hûn-tsiu# tshian lí thiâu-thiâu lâi kàu #Hâng-tsiu#, 

干焦為著欲拜#岳##飛#帝君爾爾是無？
kan-na uī-tio̍h beh pài #Ga̍k-hui# tè-kun niā-niā sī --bô?

是，#岳##飛#帝君是#宋代#精忠報國之臣，
Sī, #Ga̍k# #Hui# tè-kun sī #Sòng-tāi# tsing-tiong pò-kok tsi sîn, 

又是千古完人，
iū sī tshian-kóo uân-jîn, 

令人敬仰啊。
līng jîn kìng-gióng --ah.

著、著、著，
Tio̍h, tio̍h, tio̍h, 

啊另外猶閣有啥物目的？
iah līng-guā iáu-koh-ū siánn-mih bo̍k-tik?

想到#金陵#帝都拜訪我的
Siūnn kàu #Kim-lîng# tè-too pài-hóng guá ê 

同窗好友#洪##重卿##洪翰林#。
tông-tshong hó-iú #Âng# #Tiâng-khing# #Âng-hān-lîm#.

嗯，遮到京都是無偌遠啦。
Mh, tsia kàu kiann-too sī bô guā hn̄g --lah. 

喂，歹勢乎，你毋知結婚猶未乎？
Eh, pháinn-sè --honnh, lí m̄ tsai kiat-hun iah-buē --honnh? 

至望先立業後成家，
Tsì-bōng sian li̍p-gia̍p hiō sîng-ka, 

母親常說，
bú-tshin siông sueh, 

大丈夫只恐功名不成，
tāi-tiōng-hu tsí khióng kong-bîng put sîng, 

豈無妻子否？
khí bû tshe-tsú --hónn?

嗯，有志氣。
Mh, ū tsì-khì.

僥倖啊#老公#啊，阮小姑仔失蹤囉！
Hiau-hīng --ah #老公# --ah, guán sió-koo-á sit-tsong --looh!

啥貨啊？四界揣看咧啦。
Sánn-huè --ah? Sì-kè tshuē khuànn --leh --lah.

連便所嘛揣過，攏嘛揣無。
Liân piān-sóo mā tshuē--kuè, lóng mā tshuē bô.

啊就#三#揣#四#揣乎，
Iah tō #sann# tshuē #sì# tshuē --honnh, 

佇彼个房門口揣著#一#跤鞋啦。
tī hit ê pâng-mn̂g-kháu tshuē-tio̍h #tsi̍t# kha ê --lah.

啊慘矣慘矣慘矣！
Ah tshám --ah tshám --ah tshám --ah! 

啊今這、這看欲按怎就好？啊。
Ah tann tse, tse khuànn beh án-ná tō hó? Ah.

#劉##三#兄，我出去揣回#劉#小姐。
#Lâu# #Sam# hiann, guá tshut-khì tshuē-huê #Lâu# sió-tsiá.

恁逐家啊，出來鬥揣啦，較緊咧！
Lín ta̍k-ke --ah, tshut-lâi tàu tshuē --lah, khah kín --leh!

寺內有人無？
Sī-lāi ū lâng --bô? 

請開門喔，
Tshiánn khui-mn̂g --ooh, 

出外人想欲共你借寺暫宿#一#暗。
tshut-guā-lâng siūnn-beh kā lí tsioh sī tsiām siok #it# àm. 

嗯，頭拄仔彼个和尚親像揹#一#个人，
Mh, thâu-tú-á hit ê huê-siūnn tshin-tshiūnn phāinn #tsi̍t# ê lâng, 

其中必有隱情，越牆查看。
kî-tiong pit iú ún-tsîng, ua̍t tshiûnn tshâ khuànn.

Mh？更深人靜越牆非奸則盜。
Mh? Kenn tshim jîn tsīng ua̍t tshiûnn hui kan tsik tō.

提督爺的幫忙，
Thê-tok-iâ ê pang-bâng, 

此寺香火鼎盛感恩不盡啊。
tshú sī hiunn-hué tíng-sīng kám-in put tsīn --ah. 

你是剃度僧也相當有地位，
Lí sī thè-tōo-tsing iā siong-tong ū tē-uī, 

恁師父國師#喇叭乾三#佮我的
lín su-hū kok-su #Lá-pah-khiân-sam# kah guá ê 

兄長#明朝#宰相也非常密切，
hing-tióng #Bîng-tiâu# tsái-siòng iā hui-siông bi̍t-tshiat, 

講起來咱是同志吧。
kóng --khí-lâi lán sī tông-tsì --pah.

提督爺你看，
Thê-tok-iâ lí khuànn, 

這个就是#杭州##第一#才女#劉##萱姑#啦。
tsit ê tō sī #Hâng-tsiu# #tē-it# tsâi-lí #Lâu# #Suan-koo# --lah.

喔？為何睡在此房？
Ooh? Uī-hô suī tsāi tshú pâng?

啊伊酒醉留佇咧寺外顛來顛去， 
Ah i tsiú-tsuì lâu tī-leh sī-guā tian lâi tian khì, 

貧僧共扶入來房中休息啊。
pîn-tsing kā hû ji̍p-lâi pâng-tiong hiu-sik --ah.

嗯，宛然#西施#再世#嫦娥#臨凡。
Mh, uán-jiân #Se-si# tsài-sè #Siông-ngôo# lîm-huân.

夜深囉，提督爺你也好休息囉。
Iā tshim --looh, thê-tok-iâ lí iā hó hiu-sik --looh.

嗯，我確實睏囉。
Mh, guá khak-si̍t khùn --looh.

貧僧告退。
Pîn-tsing kò-thè, 

小僧也告退囉。
Sió-tsing iā kò-thè --looh.

姑娘、姑娘，
Koo-niû, koo-niû, 

我是#杭州#提督#安##天常#，
guá sī #Hâng-tsiu# thê-tok #An# #Thian-siông#, 

今夜咱算是奇緣。
kim-iā lán sǹg sī kî iân. 

媠姑娘，哈哈哈！
Suí koo-niû, ha ha ha! 

半眠半醒真好。
Puàn bîn puàn síng tsin hó.

臭頭hê-bôo想欲食天鵝肉。
Tshàu-thâu hê-bôo siūnn-beh tsia̍h thian-gô-bah.

你是誰？
Lí sī suî?

恁祖公啦，哈！
Lín tsóo-kong --lah, hah!

來人啊，掠刺客啊。
Lâi jîn --ah, lia̍h tshì-khik --ah.

掠刺客？發生變化囉，
Lia̍h tshì-khik? Huat-sing piàn-huà --looh, 

沙彌啊，快掠奸細。
sa-mî --ah, khuài lia̍h kan-sè.

遵命。
Tsun-bīng.

嘿嘿嘿，
Heh heh heh,

任你有銅筋鐵骨也不能抵擋
līm lí ū tâng-kin thih-kut iā put-lîng té-tòng 

貧僧的#迷魂沙#。
pîn-tsing ê #bê-hûn-sua#. 

沙彌！
Sa-mî!

在！
Tsāi!

將#劉##萱姑#共掠入禪房，
Tsiong #Lâu# #Suan-koo# kā lia̍h ji̍p siân-pâng, 

這个乞食共掠出去刣掉。
tsit ê khit-tsia̍h kā lia̍h --tshut-khì thâi-tiāu.

是！
Sī!

出家人使用江湖毒藥傷人，有違佛道。
Tshut-ke-lâng sú-iōng kang-ôo to̍k-io̍h siong lâng, iú uî hu̍t-tō.

又閣是你這个#史##豔文#。
Iū-koh sī lí tsit ê #Sú# #Iām-bûn#.

這个#史#小子厲害非常，本公回府提兵。
Tsit ê #Sú# siáu-tsú lī-hāi hui-siông, pún kong huê hú thê ping.

提督爺你對後門出去，
Thê-tok-iâ lí tuì āu-mn̂g tshut-khì, 

這个小子容貧僧來收拾伊的狗命。
tsit ê siáu-tsú iông pîn-tsing lâi siu-si̍p i ê káu miā. 

原來你是馳名天下的#史##豔文#，
Guân-lâi lí sī tî bîng thian-hā ê #Sú# #Iām-bûn#, 

貧僧失迎失迎。
pîn-tsing sit-gîng sit-gîng.

違道背佛的妖僧，天理難容。
Uî tō puè hu̍t ê iau-tsing, thian-lí lân iông.

老細的我佇遮。
Láu-sè--ê guá tī tsia.

你保護#萱姑#，
Lí pó-hōo #Suan-koo#, 

這班野僧讓我來處理。
tsit pan iá tsing jiāng guá lâi tshú-lí. 

江湖小玩意#史#某無趣味。
Kang-ôo sió uán-ì #Sú# bóo bô tshù-bī. 

喔！交趾的#七毒斷魂刀#，
Ooh! Kau-tsí ê #tshit-to̍k-tuān-hûn-to#, 

好，來吧。
hó, lâi --pah.

向#昭慶寺#進行革殺#史##豔文#。
Hiòng #Tsiau-khìng-sī# tsìn-hîng kik-sat #Sú# #Iām-bûn#.

遵命啊。
Tsun-bīng --ah.

妖僧！逼人難忍啊。
Iau-tsing! Pik jîn lân jím --ah.

老細，官兵來囉。
Láu-sè, kuann-ping lâi --looh.

快走！
Khuài tsáu!

#靈通#長老、#靈通#長老，
#Lîng-thong# tióng-nóo, #Lîng-thong# tióng-nóo, 

#史##豔文#咧？
#Sú# #Iām-bûn# --leh?

#烏尼道法#！
#Oo-nî-tō-huat#! 

阮師父是天子冊封的剃度僧，
Gún sai-hū sī thian-tsú tshik-hong ê thè-tōo-tsing, 

替皇帝修行食菜，
thè hông-tè siu-hīng tsia̍h-tshài, 

替皇帝佇咧消災解厄，
thè hông-tè tī-leh siau-tsai kái-eh, 

解一下家己煞無解。
kái tsi̍t-ē ka-kī suah bô kái.




#史##豔文#你不死本官不悅啦。
#Sú# #Iām-bûn# lí put sú pún kuan put-ua̍t --lah.

提督爺你欲自殺是無？
Thê-tok-iâ lí beh tsū-sat sī --bô?

不悅就是袂歡喜，毋是不活，來人啊！
Put-ua̍t tō sī bē huann-hí, m̄ sī put ua̍h, lâi jîn --ah!

在！
Tsāi!

繼續追殺#史##豔文#。
Kè-sio̍k tui-sat #Sú# #Iām-bûn#.

遵命啊。
Tsun-bīng --ah.

自嘆養不教，江湖烏白交，
Tsū thàn ióng put kàu, kang-ôo oo-pe̍h kau, 

水魂成#三#缺，今生大不孝。
tsuí hûn sîng #sam# khuat, kim-sing tāi put-hàu.

哈哈哈！
Ha ha ha!

何等怪物？
Hô tíng kuài-bu̍t?

轟動武林號令天下的#藏鏡人#啊。
Hong-tōng bú-lîm hō-līng thian-hā ê #Tsông-kiànn-lîn# --ah.

現面來決戰#三百#回合。
Hiàn bīn lâi kuat-tsiàn #sann-pah# huê-ha̍p.

你夢想咧欲當武林霸主咧欲實現囉。
Lí bōng-sióng teh-beh tng bú-lîm pà-tsú teh-beh si̍t-hiān --looh.

若能收拾#雲州##大儒俠##史##豔文#，
Jio̍k lîng siu-si̍p #Hûn-tsiu# #tāi-lû-kiap# #Sú# #Iām-bûn#, 

你就是武林霸主也。
lí tsiū sī bú-lîm pà-tsú --iā.

#史##豔文#在#雲南##雲州#地界，
#Sú# #Iām-bûn# tsāi #Hûn-lâm# #Hûn-tsiu# tē-kài, 

常常聽著伊的威名。
siông-siông thiann-tio̍h i ê ui-bîng. 

#史##豔文#在#京都##五里亭#佇咧等你，
#Sú# #Iām-bûn# tsāi #Kiann-too# #gōo-lí-tîng# tī-leh tán --lí,

快去吧，
khuài khì --pah,

化。
huà.

#京都##五里亭#？
#Kiann-too# #gōo-lí-tîng#?

嗯，好機會。
Mh, hó ki-huē.

#史##豔文#連夜奔走，
#Sú# #Iām-bûn# liân iā phun-tsáu, 

到了#帝都##金陵城外##五里亭#，
kàu liáu #Tè-too# #Kim-lîng-siânn-guā# #gōo-lí-tîng#, 

伊按算靜養到天明，
i àn-sǹg tsīng-ióng kàu thian-bîng, 

入城咧欲拜訪#洪翰林#囉。
ji̍p siânn teh-beh pài-hóng #Âng-hān-lîm# --looh.

#雲州##大儒俠##史##豔文#嗎？ 
#Hûn-tsiu# #tāi-lû-kiap# #Sú# #Iām-bûn# --mah? 

然也，仁兄有何指教？
Liân --iā, lîn-hing iú hô tsí-kàu?

你死在我的手頭，
Lí sí tsāi guá ê tshiú-thâu, 

我就是武林霸主，出劍。
guá tsiū sī bú-lîm pà-tsú, tshut kiàm.

身無寸鐵啊。
Sin bû tshùn thih --ah.

好，#三缺浪人##三#招若殺你無死，
Hó, #Sam-khuat-lōng-jîn# #sann# tsiau nā sat lí bô sí, 

我就自殺，覺悟來。
guá tsiū tsū-sat, kak-ngōo lâi.

緊張緊張緊張，
Kín-tiunn kín-tiunn kín-tiunn, 

#三缺浪人#定#三#招殺#史##豔文#，
#Sam-khuat-lōng-jîn# tīng #sam# tsiau sat #Sú# #Iām-bûn#, 

#安##天常#兵馬團團圍住，
#An# #Thian-siông# ping-má thuân-thuân uî tsū, 

#史##豔文#咧欲如何脫身咧？
#Sú# #Iām-bûn# teh-beh jû-hô thuat-sin --leh?

誰若能殺#史##豔文#，
Suî jio̍k lîng sat #Sú# #Iām-bûn#, 

賞賜#兩百#兩黃金。
siúnn-sù #nn̄g-pah# niú n̂g-kim. 

哼，黃金啥稀罕。
Hngh! N̂g-kim siánn hi-hán.

殺！ 
Sat! 

殺！
Sat!

弓箭手出擊。
Kiong-tsìnn-tshiú tshut-kik.

#三缺#仁兄快離險地，後會有期。
#Sam-khuat# jîn-hing khuài lī hiám tē, hiō-huē-iú-kî.

跤遲手鈍的弓箭手，
Kha tî tshiú tūn ê kiong-tsìnn-tshiú,

扣薪#一#個月，
khàu sin #tsi̍t# kò gue̍h, 

眾兵士啊。
tsiòng ping-sū --ah.

在！
Tsāi.

集齊進城。
Tsi̍p tsê tsìn siânn.

是！
Sī!

#史##豔文#閃過我#兩#招攏無回手，
#Sú# #Iām-bûn# siám-kuè guá #nn̄g# tsiau lóng bô huê-tshiú, 

#第三#招殺了#兩#名兵士。
#tē-sann# tsiau sat-liáu #nn̄g# miâ ping-sū. 

#史##豔文#眼精智敏，
#Sú# #Iām-bûn# gán-tsing-tì-bín, 

叫我走，
kiò guá tsáu, 

否則難脫萬弩箭。
hónn-tsik lân thuat bān lóo-tsìnn. 

#史##豔文#的待人處事，
#Sú# #Iām-bûn# ê thāi jîn tshù sū, 

必須要查一个清楚。
pit-su iàu tshâ tsi̍t ê tshing-tshó. 

#萱姑#啊，我#一#个好小妹#萱姑#啊。
#Suan-koo# --ah, guá tsi̍t ê hó sió-muē #Suan-koo# --ah.

啊天公、地公、三界公、
Ah Thinn-kong, Tē-kong, Sam-kài-kong, 

媽祖婆、土地公、#豬八戒#、#孫##悟空#，
Má-tsóo-pô, Thóo-tī-kong, #Ti-pat-kài#, #Sun# #Ngōo-khong#,

保庇保庇，
pó-pì pó-pì, 

保庇我小姑平安無出代誌。
pó-pì guá sió-koo pîng-an bô tshut tāi-tsì.

三八的，你哪會拜遐爾濟神啦？
Sam-pat --ê, lí ná ē pài hiah-nī tsē sîn --lah?

喔！伊連#豬八戒#、#孫##悟空#嘛拜呢！
Ooh! I liân #Ti-pat-kài#, #Sun# #Ngōo-khong# mā pài --neh!

兄長。
Hing-tióng.

#萱姑#啊。
#Suan-koo# --ah.

兄長。
Hing-tióng.

#萱姑#啊。
#Suan-koo# --ah.

阿嫂，我讓恁逐家擔憂囉。
A-só, guá jiāng lín ta̍k-ke tam-iu --looh.

啊平安倒轉來，啊逐家就歡喜矣乎，
Ah pîng-an tò-tńg-lâi, ah ta̍k-ke tō huann-hí --ah --honnh, 

啊代誌是到底按怎發生啊？
ah tāi-tsì sī tàu-té án-nuá huat-sing --ah?

#昭慶寺#的妖僧掠#萱姑#做禮物，
#Tsiau-khìng-sī# ê iau-tsing lia̍h #Suan-koo# tsò lé-bu̍t, 

送予彼个提督。
sàng hōo hit ê thê-tok.

兄長，為妹茫茫渺渺不省人事啊。
Hing-tióng, uî muē bông-bông biáu-biáu put síng jîn-sū --ah.

啊紲落來是按怎？
Ah suà--lo̍h-lâi sī án-tsuánn?

紲落去踢破房門，
Suà --lo̍h-khì that-phuà pâng-mn̂g,

拍提督救出#萱姑#。
phah thê-tok kiù tshut #Suan-koo#.

啊阮#萱姑#伊？
Ah guán #Suan-koo# i?

原封不動。
Guân hong put-tōng.

喔！好佳哉，嘿嘿，喂？
Ooh! Hó-ka-tsài, heh heh, ueh?

#豔文#哪會無轉來？
#Iām-bûn# ná ē bô tńg--lâi?

佇亂戰中阮#兩#人已經分散，
Tī luān-tsiàn tiong gún #nn̄g# lâng í-king hun-suànn, 

#昭慶寺#的主持可能被#豔文#拍死囉。
#Tsiau-khìng-sī# ê tsú-tshî khó-lîng pī #Iām-bûn# phah--sí --looh.

哈？拍死#昭慶寺#的剃度僧，
Ha? Phah-sí #Tsiau-khìng-sī# ê thè-tōo-tsing, 

啊佇擂臺上拍死擂臺主，今。
ah tī luî-tâi siōng phah-sí luî-tâi-tsú, tann.

啊這般歹人應該死的啦。
Ah tsit pan pháinn-lâng ing-kai sí --ê --lah.

猶毋過傷殺#兩#條人命，
Iáu-m̄-koh siong-sat #nn̄g# tiâu jîn-bīng, 

是變成重犯呢，
sī piàn-sîng tiōng-huān --neh, 

#豔文#可能無轉來#劉家店#矣啦。
#Iām-bûn# khó-lîng bô tńg--lâi #Lâu-ka-tiàm# --ah --lah.

我四界來去揣#豔文#。
Guá sì-kè lâi-khì tshuē #Iām-bûn#.

#鐵#大俠啊你就愛小心喔。
#Thih# tāi-kiap --ah lí tō ài sió-sim --ooh.

免掛意。
Bián khuà-ì.

#豔文#變成罪犯，
#Iām-bûn# piàn-sîng tsuē-huān, 

兄長、阿嫂欲怎樣就好咧？
hing-tióng, a-só beh tsuánn-iūnn tsiū hó --leh?

唉，自古英雄多折磨啦，
Haih, tsū-kóo ing-hiông to tsiat-buâ --lah, 

聽天由命啦，哪有法度。
thìng thian iû bīng --lah, ná ū huat-tōo.

奉#京都##安#丞相之命，
Hōng #Kiann-too# #An# sîng-siòng tsi bīng, 

帶信咧欲予#白蓮#教主。
tuà sìn teh-beh hōo #Pe̍h-liân# kàu-tsú.

開寨門。
Khui tsē-mn̂g.

教主福壽萬年。
Kàu-tsú hok-siū bān liân.

#明朝#元宰#安##基謀#的來信嗎？
#Bîng-tiâu# guân-tsáinn #An# #Ki-bôo# ê lâi-sìn --mah?

正是。
Tsiànn sī.

呈上來。哼！
Thîng siōng-lâi. Hngh! 

欽差#三#省按察#陳##文炳#到
Khim-tshe #sam# síng àn-tshat #Tân# #Bûn-píng# kàu 

#山西#來調查本教主的組織，
#Suann-sai# lâi tiâu-tsa pún kàu-tsú ê tsoo-tsit, 

好，軍師#灰灰道#獻策來。
hó, kun-su #Hue-hue-tō# hiàn tshik --lâi.

派出特級殺手將他殺。
Phài tshut ti̍k-kip sat-tshiú tsiong thann sat. 

不合我意。
Put ha̍p ngóo ì.

教主指示。
Kàu-tsú tsí-sī.

我要將#明朝#的寵臣#陳##文炳#，
Ngóo iàu tsiong #Bîng-tiâu# ê thióng-sîn #Tân# #Bûn-píng#, 

飽受#太虛金光塔#的滋味。
pá siū #Thài-hi-kim-kong-thah# ê tsu-bī.

貧道即時遵辦。
Pîn-tō tsik-sî tsun pān.

大聲喊喝。
Tuā-siann hiàm-huah.

#黃##天旗#萬歲，#白蓮教#萬歲。
#N̂g# #Thian-kî# bān-suè, #Pe̍h-liân-kàu# bān-suè.

大人夜深囉，請進房休息吧。
Tāi-jîn iā tshim --looh, tshiánn tsìn pâng hiu-sik --pah.

唉，百姓訴狀同述，
Haih, peh-sènn sòo-tsn̄g tông su̍t, 

#太華山#盜寇打家劫舍，
#Thài-huâ-san# tō-khòo tánn ka kiap sià, 

掠人放火積草坉糧，
lia̍h lâng pàng-hué tsik tsháu thūn niô, 

招軍買馬欲謀反朝廷。
tsio kun mái má beh bôo-huán tiâu-tîng.

請大人即急下文，
Tshiánn tāi-jîn tsik kip hā bûn, 

請軍剿伐#太華山#的盜寇。
tshíng kun tsâu-hua̍t #Thài-huâ-san# ê tō-khòo.

咱必須要持有造反的證據，
Lán pit-su iàu tshî-iú tsō-huán ê tsìng-kì, 

才能動軍啊。
tsiah lîng tōng kun --ah.

著啦著啦，
Tio̍h --lah tio̍h --lah, 

賢弟啊你保大人回房休息，
hiân-tē --ah lí pó tāi-jîn huê pâng hiu-sik, 

我來整理遮的書類啦，
guá lâi tsíng-lí tsia-ê si-luī --lah, 

大人請。刺客！大人咧？
tāi-jîn tshiánn. Tshì-khik! Tāi-jîn --leh?

啊！中了調虎離山之計。
Ah! Tiòng-liáu tiàu-hóo-lî-san tsi kè.

趕緊問這个#覆面人#，喂、啊！
Kuánn-kín mn̄g tsit ê #hok-bīn-jîn#, eh, ah! 

啊你殺死證人。
Ah lí sat-sí tsìng-jîn.

大哥你看守衙門，我去救大人。
Tuā-ko lí khuànn-siú gê-mn̂g, guá khì kiù tāi-jîn.

喔，這个輕功絕頂膽量閣真大，
Ooh, tsit ê khin-kong tsua̍t-tíng tám-liōng koh tsin tuā, 

阿彌陀佛。
oo-mí-tôo-hu̍t. 

可憐的俠客，阿彌陀佛。
Khó-liân ê kiap-kheh, oo-mí-tôo-hu̍t.

哈哈哈，#小劍客##李##文清#
Ha ha ha, #sió-kiàm-kheh# #Lí# #Bûn-tshing#

死在#五雷炮#囉，
sí tsāi #gōo-luî-phàu# --looh, 

來人啊，嚴守#太華山#。
lâi jîn --ah, giâm siú #Thài-huâ-san#.

#史#賢弟的告狀所提的就是
#Sú# hiân-tē ê kò-tsn̄g sóo thê ê tsiū sī 

#九門提督##安##天常#，
#Kiú-mn̂g-thê-tok# #An# #Thian-siông#, 

知法又犯法，
ti huat iū huān-huat, 

剃度僧捉禁良家婦女，
Thè-tōo-tsing tshiok-kìm liông-ka hū-lí, 

邪說惑眾強收緣金等等，
siâ suat hi̍k tsiòng kiông siu iân-kim tíng-tíng, 

但陛下恐不能採信喔。
tān pè-hā khióng put-lîng tshái-sìn --ooh.

#重卿#學兄，我會舉出證人證物。
#Tiông-khing# ha̍k-hing, guá ē kí tshut tsìng-jîn tsìng-bu̍t.

有所不知，
Iú sóo put ti, 

#九門提督##安##天常#是
#Kiú-mn̂g-thê-tok# #An# #Thian-siông# sī 

朝廷內閣元宰#安##基謀#之弟。
tiâu-tîng luē-koh guân-tsáinn #An# #Ki-bôo# tsi tē. 

#昭慶寺#的剃度僧是朝內
#Tsiau-khìng-sī# ê Thè-tōo-tsing sī tiâu-lāi 

國師#喇叭乾三#的#第三#弟子。
kok-su #Lá-pah-khiân-san# ê #tē-sann# tē-tsú. 

結論是#明朝#的政權軍權
Kiat-lūn sī #Bîng-tiâu# ê tsìng-khuân kun-khuân 

攏掌握佇這批人的手中。
lóng tsiáng-ak tī tsit phi lâng ê tshiú-tiong. 

而且皇上深信著這批人的參言，
Lî-tshiánn hông-siōng tshim-sìn tio̍h tsit phi lâng ê tsham-giân, 

所以這卷訴狀恐難得取信陛下。
sóo-í tsit kuàn sòo-tsn̄g khióng lân tit tshú-sìn pè-hā.

#重卿#學兄，
#Tiông-khing# ha̍k-hing, 

只要你能推薦#史#某上金殿，
tsí-iàu lí lîng tshui-tsiàn #Sú# bóo tsiūnn kim-tiān, 

#史#某能以性命與這批人爭論徹底。
#Sú# bóo lîng í sènn-miā í tsit phue lâng tsing-lūn thiat-té.

這，#豔文#學弟，
Tse, #Iām-bûn# ha̍k-tē, 

我想告狀之事暫時按下吧。
guá siūnn kò-tsn̄g tsi sū tsiām-sî àn-hā --pah. 

今年的大科考試取袂著新科狀元、
Kin-nî ê tuā-kho khó-tshì tshú bē tio̍h sin-kho tsiōng-guân, 

榜眼、探花#三#及第，
pńg-gán, thàm-hue #sam# ki̍p-tē, 

所以皇上特旨以朝臣薦賢。
sóo-í hông-siōng ti̍k-tsí í tiâu-sîn tsiàn hiân. 

#洪#某推薦你上殿考文武#二#關，
#Âng# bóo tshui-tsiàn lí tsiūnn tiān khó bûn-bú #jī# kuan, 

若兩關通過，
nā lióng kuan thong-kuè, 

皇上會封你為#恩科#狀元，
hông-siōng ē hong lí uî #In-kho# tsiōng-guân, 

然後接近皇上機會真濟，
liân-āu tsiap-kīn hông-siōng ki-huē tsin tsuē, 

彼个時陣咱才來策畫對付這批奸黨，
hit ê sî-tsūn lán tsiah lâi tshik-uē tuì-hù tsit phi kan tóng, 

未知#史#賢弟意下如何？
bī ti #Sú# hiân-tē ì-hā lû-hô?

#重卿#學兄之上上之策，
#Tiông-khing# ha̍k-hing tsi siōng-siōng tsi tshik, 

#史#某甚至共識也。
#Sú# bóo sīm-tsì kiōng-sik --iā.

好，準備上殿面君吧。
Hó, tsún-pī tsiūnn tiān biān kun --pah.

上奏陛下，
Siōng-tsàu pè-hā, 

全國通緝#史##豔文#，
tsuân-kok thong-tsi̍p #Sú# #Iām-bûn#, 

朝廷薦賢之際應該先處理，
tiâu-tîng tsiàn hiân tsi tsè ing-kai sing tshú-lí, 

而且宮內也需要有咱家己的人，
lî-tshiánn kiong-lāi iā su-iàu ū lán ka-tī ê lâng, 

來人啊。
lâi lîn --ah.

在。
Tsāi.

喚#謝##紅豆#出堂。
Huàn #Tsiā# #Âng-tāu# tshut-tn̂g, 

#謝##紅豆#出來面見相爺。
#Tsiā# #Âng-tāu# tshut-lâi biān-kiàn siòng-iâ.

叩見相父。
Khàu-kiàn siòng-hū.

#紅豆#你今年才#十三#歲，
#Âng-tāu# lí kin-nî tsiah #tsa̍p-sann# huè, 

出口成章，
tshut-kháu sîng tsiong, 

你的學識佮才智不遜#三國#時代的#曹##植#。
lí ê ha̍k-sik kah tsâi-tì put-sùn #Sam-kok# sî-tāi ê #Tsô# #Si̍t#.

相父的讚謬愧不敢當也。
Siòng-hū ê tsàn-biū khuì put-kám tong --iā.

你的祖父以#五百#兩銀，
Lí ê tsóo-hū í #gōo-pah# nióo gîn, 

將你賣予本相為養女，
tsiong lí bē hōo pún siòng uî ióng-lí, 

你必須要對本相效忠喔。
lí pit-su iàu tuì pún siòng hāu-tiong --ooh.

#紅豆#曉得。
#Âng-tāu# hiáu--tit. 

為父薦你上殿面君，
Uî hū tsiàn lí tsiūnn tiān biān-kun, 

你佮君皇對答。
lí kah kun-hông tuì-tap. 

如應答如流取悅皇上，
Jû ìng-tap jî liû tshú-ua̍t hông-siōng, 

為父會保奏你為皇上的義妹，
uî hū ē pó-tsàu lí uî hông-siōng ê gī-muē, 

彼个時陣你就享不盡榮華富貴囉。
hit ê sî-tsūn lí tsiū hiáng put tsīn îng-huâ-hù-kuì --looh.

#紅豆#曉得。
#Âng-tāu# hiáu--tit. 

好，來人啊。
Hó, lâi-jîn --ah.

在。
Tsāi.

打轎上朝。
Tánn kiō tsiūnn tiâu.

打轎。
Tánn kiō.

吾皇萬歲萬萬歲。
Ngôo hông bān-suè bān-bān-suè.

眾卿平身。
Tsiòng-khing pîng-sin.

萬萬歲。
Bān-bān-suè.

眾卿有何國事呈奏？
Tsiòng khing iú hô kok-sū thîng-tsàu?

臣兵部主事#金##彧#啟奏陛下，
Sîn ping-pōo-tsú-sū #Kim# #Hiok# khé-tsàu pè-hā, 

#北國##瓦剌#進#一#个#九#尺
#Pak-kok# #Uá-la̍t# tsìn #tsi̍t# ê #káu# tshioh 

#金剛#巨人前來難邦。
#Kim-kong# kī-jîn tsiân lâi lân-pang, 

宣召特使上殿。
Suan-tiàu ti̍k-sài tsiūnn tiān.

#瓦剌#特使#哈##波罕#上殿。
#Uá-la̍t# ti̍k-sài #Ha# #Pho-hán# tsiūnn tiān.

#瓦剌#特使#哈##波罕#叩見
#Uá-la̍t# ti̍k-sài #Ha# #Pho-hán# khàu-kiàn 

#大明#天子萬歲萬萬歲。
#tāi-Bîng# thian-tsú bān-suè bān-bān-suè.

恁#狼主#為何命你帶巨人前來難邦呢？
Lín #lông-tsú# uī-hô bīng lí tài kī-jîn tsiân-lâi lân-pang --neh?

#大明國#聽說出類拔萃，
#Tāi-Bîng-kok# thiann-sueh tshut-luī-pua̍t-tshuì, 

如能於一刻擊倒#金剛#巨人，
jû lîng î it khik kik-tó #Kim-kong# kī-jîn, 

敝國繼續年年朝君，
pè kok kè-sio̍k nî-nî tiâu kun, 

歲歲納貢。
suè-suè la̍p-kòng. 

如不能擊倒#金剛#巨人，
Jî put-lîng kik-tó #Kim-kong# kī-jîn, 

則放棄收貢與朝君。
tsik hòng-khì siu-kòng í tiâu kun.

嗯，宣召#金刀武士##曹##宏#降伏巨人。
Mh, suan-tiàu #Kim-to-bú-sū# #Tsô# #Hông# hâng-ho̍k kī-jîn. 

傳#金刀武士##曹##宏#上殿降伏巨人。
Thuân #Kim-to-bú-sū# #Tsô# #Hông# tsiūnn tiān hâng-ho̍k kī-jîn.

啊！
Ah! 

哼！好猛勇的#北國##金剛#巨人，
Hngh! Hó bíng-ióng ê #Pak-kok# #Kim-kong# kī-jîn, 

眾卿誰能出鬥？
tsiòng khing suî lîng tshut-tàu?

啟奏陛下，
Khé-tsàu pè-hā, 

微臣#洪##重卿#推舉一位青年，
bî-sîn #Âng# #Tiông-khing# thui-kí tsi̍t uī tshing-liân, 

上殿降伏#金剛#巨人，
tsiūnn tiān hâng-ho̍k #Kim-kong# kī-jîn, 

請陛下開恩宣召。
tshiánn pè-hā khai-un suan-tiàu.

#洪##重卿#快宣召他上殿吧。
#Âng# #Tiông-khing# khuài suan-tiàu thann tsiūnn tiān --pah.

陛下宣召#史##豔文#上殿。
Pè-hā suan-tiàu #Sú# #Iām-bûn# tsiūnn tiān.

小民#史##豔文#叩見皇上萬歲萬萬歲。
Sió-bîn #Sú# #Iām-bûn# khàu-kiàn hông-siōng bān-suè bān-bān-suè.

#史##豔文#你故居何處？
#Sú# #Iām-bûn# lí kòo-ki hô-tshù?

小民家住#雲南#，
Sió-bîn ka tsū #Hûn-lâm#, 

家父乃是先皇之征南元帥，
ka-hū nái sī sian-hông tsi tsing lâm guân-suè, 

#十八#年前為國捐軀交趾國啊。
#tsa̍p-peh# nî tsîng uī kok kuan khu Kau-tsí-kok --ah.

嗯，#瓦剌#進#金剛#巨人難邦，你能伏嗎？
Mh, #Uá-la̍t# tsìn #Kim-kong# kī-jîn lân-pang, lí lîng ho̍k --mah?

小民盡微力為國解難。
Sió-bîn tsīn bî-li̍k uī kok kái lân.

嗯，#番使#放出巨人吧。
Mh, #huan-sái# hòng-tshut kī-jîn --pah.

妙哉！絕哉！
Miāu --tsai! Tsua̍t --tsai! 

#番使#你已識#大明朝#出類拔萃，
#Huan-sái# lí í sik #tāi-Bîng-tiâu# tshut-luī-pua̍t-tshuì, 

賢才眾眾皆是了。
hiân-tsâi tsiòng-tsiòng kai sī --liáu.

#明皇#萬歲開恩赦罪。
#Bîng-hông# bān-suè khai-un sià-tsuē.

回告恁#狼主#，年年朝君，歲歲納貢。
Huê-kò lín #lông-tsú#, nî-nî tiâu kun, suè-suè la̍p-kòng.

違者，本國發兵攻打#瓦剌#。
Uî --tsiá, pún kok huat ping kong-tánn #Uá-la̍t#.

遵旨。
Tsun-tsí.

#史##豔文#降伏#金剛#巨人有功。
#Sú# #Iām-bûn# hâng-ho̍k #Kim-kong# kī-jîn iú kong.

且慢，啟奏陛下，
Tshiánn-bān, khé-tsàu pè-hā, 

像降伏#金剛#巨人這種武功，
tshiūnn hâng-ho̍k #Kim-kong# kī-jîn tsit tsióng bú-kong, 

咱朝中的武將個個皆能。
lán tiâu-tiong ê bú-tsiòng kô-kô kai lîng. 

如吾弟#安##天常#不但武功高強，
Jû ngôo tē #An# #Thian-siông# put-tān bú-kong ko-kiông, 

伊所穿者護身鎧。
i sóo tshuan --tsiá hōo-sin-khái. 

只是#洪##重卿#捷足先登，
Tsí-sī #Âng# #Tiông-khing# tsia̍t-tsiok-sian-ting, 

推薦#史##豔文#打倒#金剛#巨人，
thui-tsiàn #Sú# #Iām-bûn# tánn-tó #Kim-kong# kī-jîn, 

微小表現而已。
bî-sió piáu-hiān jî-í. 

文能安邦，
Bûn lîng an pang, 

武能定國，
bú lîng tīng kok, 

現今陛下要挑選文賢為首要。
hiān-kim pè-hā iàu thiau-suán bûn-hiân uî siú-iau. 

微臣推薦一个#十三#歲的
Bî-sîn thui-tsiàn tsi̍t ê #tsa̍p-sann# huè ê 

女神童#謝##紅豆#，
lí sîn-tông #Tsiā# #Âng-tāu#, 

望陛下以金言試問之。
bōng pè-hā í kim-giân tshì-būn tsi .

喔謼，宣召進殿。
Ooh --hooh, suan-tiàu tsìn tiān.

#謝##紅豆#進殿。
#Tsiā# #Âng-tāu# tsìn tiān.

民女叩見吾皇萬歲萬萬歲。
Bîn-lí khàu-kiàn ngôo-hông bān-suè bān-bān-suè.

#紅豆#可知修身嗎？
#Âng-tāu# khó ti siu-sin --mah?

父書母訓記得修身齊家治國平天下。
Hū si bó hùn kì-tit siu sin tsê ka tī kok pîng thian-hā.

嗯，聽者，#紅豆#裡果有#紅豆曲#。
Mh, thiann --tsiá, #hông-tāu# lí kó iú #hông-tāu-khik#.

#紫微星#得坐#紫微殿#。
#Tsí-bî-tshenn# tit tsō #tsí-bî-tiān#.

十口心思思鄉思里思父母。
Si̍p khió sim su su hiong su lí su hū-bió.

言身寸謝謝天謝地謝君皇。
Gân sin tshùn siā siā thinn siā tē siā kun-hông.

寸言入身而為謝，
Tshùn gân ji̍p sin jî uî siā, 

#謝#神童真是一言驚寰宇。
#Siā# sîn-tông tsin sī it gân king khuân-ú.

日月合併而成明，
Ji̍t gua̍t ha̍p-pìng jî sîng bîng, 

#明#天子正當日月照乾坤。
#Bîng# thian-tsú tsiànn-tong ji̍t gua̍t tsiàu khiân-khun.

嗯，出口成章應答如流，朕心已悅，
Mh, tshut-kháu-sîng-tsiong ìng-tap-jû-liû, tīm sim í ua̍t,

封你為。
hong lí uî.

陛下幸有太子殿下，尚缺郡主啊。
Pè-hā hīng iú thài-tsú tiān-hā, siōng khuat kūn-tsú --ah.

然也，#紅豆#。
Jiân --iā, #Âng-tāu#.

民女在。
Bîn-lí tsāi.

朕封你為御妹郡主。
Tīm hong lí uî gī muē kūn-tsú.

謝皇兄萬歲萬萬歲。
Siā hông-hing bān-suè bān-bān-suè.

內侍。
Luē-sī.

臣在。
Sîn tsāi.

帶郡主入宮會皇親。
Tuà kūn-tsú ji̍p kiong huē hông-tshin.

遵旨，請郡主隨咱家來吧。
Tsun-tsí, tshiánn kūn-tsú suî tsa-ka lâi --pah.

啟奏陛下，
Khé-tsàu pè-hā, 

為臣所薦之#史##豔文#不但武功高超，
uî sîn sóo tsiàn tsi #Sú# #Iām-bûn# put-tān bú-kong ko-tshiau, 

文才溶溢，
bûn-tsâi iông-ik, 

請陛下以金言試問之。
tshiánn pè-hā í kim-giân tshì būn --tsi.

喔，#史##豔文#。
Ooh, #Sú# #Iām-bûn#.

小民在。
Sió-bîn tsāi.

你平生所學者？
Lí pîng-sing sóo ha̍k --tsiá?

#孫子戰策#、
#Sun-tsú-tsiàn-tshik#, 

#鬼谷兵書#、
#Kuí-kok-ping-su#, 

#黃石公##三韜六略#、
#N̂g-tsio̍h-kong# #sam-thoo-lio̍k-lia̍k#, 

#蕭何論法#、
#Siau-hô-lūn-huat#, 

#諸葛亮##三十六#計、
#Tsu-kat-liāng# #sann-tsa̍p-la̍k# kè, 

#武穆兵法#、
#Bú-bo̍k-ping-huat#, 

#孔##孟#之論、
#Khóng# #Bīng# tsi lūn, 

中庸大道、
Tiong-iông tāi-tō, 

#老子#哲學。
#Nóo-tsú# thiat-ha̍k.

Mh，真有儒家思想，
Mh, tsin iú Jû-ka su-sióng, 

聽者，
thiann --tsiá,

#梁惠王#令#公孫丑#請駕文，
#Liâng-huī-ông# līng #Kong-sun-thiú# tshíng kà-bûn, 

在#離婁#上盡心告子讀萬章。
tsāi #lî-lôo# siōng tsīn-sim kò tsú tho̍k bān tsiong.

#衛靈公#遣#公治長#祭#太白#，
#Uē-lîng-kong# khián #Kong-iá-tiông# tsè #Thài-pi̍k#, 

於鄉黨中先進里仁舞八佾。
î hiong-tóng tiong sian-tsìn lí-jîn bú pat-ik.

嗯，你學識深研，
Mh, lí ha̍k-sik tshim-gián, 

能淺釋中庸之道乎？
lîng tshián sik tiong-iông-tsi-tō --honnh?

中不偏庸不易，
Tiong put phian iông put i̍k, 

中者天下之正道，
tiong--tsiá thian-hā tsi tsìng-tō, 

庸者天下之定理。
iông--tsiá thian-hā tsi tīng-lí.

#史##豔文#有君子的氣度，
#Sú# #Iām-bûn# ū kun-tsú ê khì-tōo, 

如君子呢？
jû kun-tsú --neh?

君子#四#強，
Kun-tsú #sù# kiông, 

中庸云，
Tiong-iông în, 

和而不流中立不倚，
hô jî put liû tiong-li̍p put í, 

達不變塞窮不改操。
ta̍t put piàn sat kiông put kái tshò.

那小人呢？
Ná siáu-jîn --neh?

小人#四#惡，
Siáu-jîn #sù# ok, 

#孔子#曰，
#Khóng-tsú# ua̍t, 

不教而殺謂之虐，
put kàu jî sat uī tsi gi̍k, 

不戒成視謂之暴。
put kài sîng sī uī tsi pok. 

慢令致期謂之賊，
Bān-līng tì kî uī tsi tsi̍k, 

猶之與人出納之吝謂之有私。
iû tsi í jîn tshut-la̍p tsi līn uī tsi iú si.

妙哉，#史##豔文#文武雙全，
Miāu --tsai, #Sú# #Iām-bûn# bûn-bú siang tsuân, 

寡人特封賜#恩科#狀元。
kuánn-jîn ti̍k hong-sù #In-kho# tsiōng-guân. 

Mh？
Mh?

為何不謝恩呢？
Uī-hô put siā in --neh?

皇上，容#小民#呈上奏章。
Hông-siōng, iông #sió-bîn# thîng siōng tsàu-tsiong.

喔？奏章呈上來，
Ooh? Tsàu-tsiong thîng siōng-lâi, 

嗯，奏章是告御狀吧？
mh, tsàu-tsiong sī kò-gī-tsn̄g --pah? 

#杭州#提督、#昭慶寺#剃度僧等等。
#Hâng-tsiu# thê-tok, #Tsiau-khìng-sī# thè-tōo-tsing tíng-tíng.

啟奏陛下，
Khé-tsàu pè-hā, 

#九門提督##安##天常#
#Kiú-mn̂g-thê-tok# #An# #Thian-siông# 

設擂臺乃是為國家招賢納士，
siat luî-tâi nái sī uī kok-ka tsiau hiân la̍p sū, 

#史##豔文#上擂臺拍死擂臺主，
#Sú# #Iām-bûn# tsiūnn luî-tâi phah-sí luî-tâi-tsú, 

如#昭慶寺#剃度僧乃是替陛下出家拜佛，
jû #Tsiau-khìng-sī# thè-tōo-tsing nái sī thè pè-hā tshut-ke pài-hu̍t, 

祈求佛祖保佑陛下龍體康寧國泰民安。
kî-kiû hu̍t-tsóo pó-iū pè-hā liông-thé khong-lîng kok-thài-bîn-an. 

#史##豔文#不但侵入#昭慶寺#排斥佛教，
#Sú# #Iām-bûn# put-tān tshim-ji̍p #Tsiau-khìng-sī# pâi-thik Hu̍t-kàu, 

而拍死主持剃度僧，
jî phah-sí tsú-tshî thè-tōo-tsing, 

分明目無法紀藐視陛下，
hun-bîng bo̍k bû huat-kì biáu-sī pè-hā, 

唯我獨尊也。
uî ngóo to̍k-tsun --iā. 

微臣想此類若無以國法嚴處者，
Bî-sîn siūnn tshú luī jio̍k bô í kok-huat giâm-tshú --tsiá, 

被外邦譏笑，
pī guā-pang ki-tshiò, 

而引起國民不滿而反也。
jî ín-khí kok-bîn put-buán jî huán --iā.

#安#卿奏之有理，#史##豔文#，哼！
#An# khing tsàu tsi iú-lí, #Sú# #Iām-bûn#, hngh!

吾皇萬歲。
Ngôo-hông bān-suè.

你訴狀所提排斥佛教不正，
Lí sòo-tsn̄g sóo thê pâi-thik Hu̍t-kàu put-tsìng, 

告述提督不法，
kò-su̍t thê-tok put-huat, 

又有你坦述拍死擂臺主與剃度僧，
iū iú lí thán-su̍t phah-sí luî-tâi-tsú í thè-tōo-tsing, 

罪犯彌天，
tsuē-huān mî thian, 

殿前武士。
tiān-tsiân bú-sū.

在。
Tsāi.

將#史##豔文#捆縛。
Tsiong #Sú# #Iām-bûn# khún-pa̍k.

遵旨。
Tsun-tsí.

吾主萬歲，容#小民#舉證吧。
Ngôo-tsú bān-suè, iông #sió-bîn# kí-tsìng --pah.

住口，將#史##豔文#押至校場候時即決。
Tsū-kháu, tsiong #Sú# #Iām-bûn# ah tsì kàu-tiûnn hāu sî tsik kuat.

遵旨。
Tsun-tsí.

微臣願掛監斬校場決犯。
Bî-sîn guān kuà kam-tsám kàu-tiûnn kuat huān.

朕准許#安#卿掛監斬。
Tīm tsún hí #An# khing kuà kam-tsám.

領旨。
Niá tsí.

慘慘慘，
Tshám tshám tshám, 

忠君愛國的#史##豔文#卻變成死犯囉。
tiong-kun ài-kok ê #Sú# #Iām-bûn# khiok piàn-sîng sí-huān --looh. 

急急急，
Kip kip kip, 

一方面#胡家庄#的俠士催馬加鞭
tsi̍t-hong-bīn #Ôo-ka-tsng# ê kiap-sū tshui-má-ka-pian 

急入#京城#。
kip ji̍p #Kiann-siânn#. 

#史##豔文#會死在校場嗎？
#Sú# #Iām-bûn# ē sí tsāi kàu-tiûnn --mah? 

眾俠士會入校場劫犯嗎？
Tsiòng kiap-sū ē ji̍p kàu-tiûnn kiap huān --mah? 

好戲連場，
Hó hì liân tiûnn, 

欲知結果，
io̍k ti kiat-kó, 

請繼續欣賞#黃##俊雄#布袋戲，
tshiánn kè-sio̍k him-sióng #N̂g# #Tsùn-hiông# pòo-tē-hì, 

#雲州##大儒俠#。
#Hûn-tsiu# #tāi-jû-kiap#.

阮懷著滿腹的新希望
Gún huâi-tio̍h muá-pak ê sin hi-bāng

也唱歌也跳舞心輕鬆
Iā tshiùnn-kua iā thiàu-bú sim khin-sang

馳南北奔西東
Tî lâm pak pun se tang

欲揣好主人
Beh tshuē hó tsú-lâng

頭腦敏捷跤手靈活
Thâu-náu bín-tsia̍t kha-tshiú lîng-ua̍h

事來便振動
Sū lâi piān tín-tāng

為除暴為安良
Uī tî pō uī an liông

就是阮本行
Tsiū sī gún pún hâng

爍爍顫爍爍顫
Sih-sih-tsùn sih-sih-tsùn

阮就是快樂的少年人
Gún tsiū sī khuài-lo̍k ê siàu-liân-lâng

