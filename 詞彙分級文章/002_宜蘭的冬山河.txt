2 宜蘭的冬山河

若講著阮宜蘭的冬山河，
Nā kóng-tio̍h guán Gî-lân ê Tang-suann-hô,

彼是頂港有名聲、下港蓋出名，
he sī tíng-káng ū miâ-siann, ē-káng kài tshut-miâ,

我敢講遮是全臺灣上蓋媠的所在。
guá kánn kóng tsia sī tsuân Tâi-uân siōng-kài suí ê sóo-tsāi.

恁毋通講我是「賣茶的講茶芳，賣花的講花紅。」
Lín m̄-thang kóng guá sī “Bē tê ê kóng tê phang, bē hue ê kóng hue âng.”

阮冬山河的水是清甲無地比，
Guán Tang-suann-hô ê tsuí sī tshing kah bô tè pí,

兩爿岸邊的草埔仔是青青青，
nn̄g-pîng huānn-pinn ê tsháu-poo-á sī tshenn-tshenn-tshenn,

公園內的環境閣是媠甲無其他的所在通佮伊比並。
kong-hn̂g-lāi ê khuân-kíng koh sī suí kah bô kî-thann ê sóo-tsāi thang kah i pí-phīng.

逐工透早攏有人會來遮運動，
Ta̍k kang thàu-tsá lóng ū lâng ē lâi tsia ūn-tōng,

像騎鐵馬、練氣功、拍籃球，
tshiūnn khiâ thih-bé, liān khì-kong, phah nâ-kiû,

嘛有人咧跳舞，
mā ū lâng teh thiàu-bú,

有夠鬧熱。
ū-kàu lāu-jia̍t.

阮阿母若散步行到遮，
Guán a-bú nā sàn-pōo kiânn kàu tsia,

有時嘛會佮人做伙跳一下。
ū-sî mā ē kah lâng tsò-hué thiàu tsi̍t-ē.

恁敢知，
Lín kám tsai,

阮阿母的姿勢真好看喔！
guán a-bú ê tsu-sè tsin hó-khuànn --ooh!




五日節的時，
Gōo-ji̍t-tseh ê sî,

遮攏會有扒龍船的比賽。
tsia lóng ē ū pê-lîng-tsûn ê pí-sài.

阮阿公一定會早早就𤆬我去佔上頭前的好位，
Guán a-kong it-tīng ē tsá-tsá tō tshuā guá khì tsiàm siōng thâu-tsîng ê hó uī,

按呢才會當看較清楚咧。
án-ne tsiah ē-tàng khuànn khah tshing-tshó leh.

像今年阮就看著，
Tshiūnn kin-nî guán tō khuànn-tio̍h,

有一隊拄開始是拚佇上頭前，
ū tsi̍t tuī tú khai-sí sī piànn tī siōng thâu-tsîng,

毋過佇咧欲到終點的時，
m̄-koh tī-leh beh kàu tsiong-tiám ê sî,

因為船頭彼个搶旗仔手伸手欲去搶的時，
in-uī tsûn-thâu hit ê tshiúnn-kî-á-tshiú tshun-tshiú beh khì tshiúnn ê sî,

伊的跤勾無好勢，
i ê kha kau bô hó-sè,

煞雄雄倒頭栽，
suah hiông-hiông tò-thâu-tsai,

跋落去水裡。
pua̍h lo̍h-khì tsuí-lí.

這隊尾仔煞變做上尾名，
Tsit tuī bué--á suah piàn-tsò siōng bué miâ,

實在有夠無彩。
si̍t-tsāi ū-kàu bô-tshái.

阮阿公講這就是「食緊挵破碗」。
Guán a-kong kóng tse tō sī “Tsia̍h kín lòng-phuà uánn.”




啊若是講著冬山河佇歇熱辦的國際童玩節，
Ah nā-sī kóng-tio̍h Tang-suann-hô tī hioh-jua̍h pān ê kok-tsè tông-guán-tseh,

彼真正是人山人海，
he tsin-tsiànn sī jîn-san-jîn-hái,

𤲍甲洘洘洘，
kheh kah khó-khó-khó,

人濟甲親像狗蟻咧。
lâng tsē kah tshin-tshiūnn káu-hiā leh.

踮遮耍水毋但透心涼閣脾土開。
Tiàm tsia sńg tsuí m̄-nā thàu-sim-liâng koh pî-thóo khui.

我上愛耍彼軟㽎㽎的水床，
Guá siōng ài sńg he nńg-sìm-sìm ê tsuí-tshn̂g,

水床軟閣滑，
tsuí-tshn̂g nńg koh ku̍t,

若雄雄徛起來，
nā hiông-hiông khiā khí-lâi,

一定會摔甲四跤翹上天，
it-tīng ē siak kah sì kha khiàu tsiūnn thinn,

逐家就哀甲大細聲，
ta̍k-ke tō ai kah tuā-sè-siann,

實在有夠好耍！
si̍t-tsāi ū-kàu hó-sńg!

閣有外國來的藝術表演團體，
Koh ū guā-kok lâi ê gē-su̍t piáu-ián thuân-thé,

愛聽音樂的我嘛特別佮意in的演奏，
ài thiann im-ga̍k ê guá mā ti̍k-pia̍t kah-ì in ê ián-tsàu,

會使講逐个節目攏有夠精彩，
ē-sái kóng ta̍k ê tsiat-bo̍k lóng ū-kàu tsing-tshái,

我攏足佮意的。
guá lóng tsiok kah-ì ê.




閣有閣有，
Koh ū koh ū,

七娘媽生的時，
Tshit-niû-má-senn ê sî,

冬山河的兩爿岸閣會搭一條金光閃閃、
Tang-suann-hô ê nn̄g-pîng huānn koh ē tah tsi̍t tiâu kim kong siám-siám,

瑞氣千條的喜鵲平安橋。
suī-khì tshian tiâu ê hí-tshiok pîng-an-kiô.

無論男男女女、
Bô-lūn lâm-lâm-lí-lí,

老人抑是囡仔，
lāu-lâng ia̍h-sī gín-á,

逐家攏會相招來鬥鬧熱，
ta̍k-ke lóng ē sio-tsio lâi tàu-lāu-jia̍t,

做伙來遮過橋。
tsò-hué lâi tsia kuè-kiô.

有的欲求平安；
Ū--ê beh kiû pîng-an;

有的欲求添福壽；
ū--ê beh kiû thiam hok-siū;

有的欲求好姻緣；
ū--ê beh kiû hó in-iân;

有的欲求前途得光明。
ū--ê beh kiû tsiân-tôo tit kong-bîng.

阮規家伙仔逐年嘛攏會來遮看鬧熱，
Guán kui-ke-hué-á ta̍k nî mā lóng ē lâi tsia khuànn lāu-jia̍t,

行佇橋頂，
kiânn tī kiô-tíng,

彼人實在是有影濟，
he lâng si̍t-tsāi sī ū-iánn tsē,

平安橋煞搟甲真大下，
pîng-an-kiô suah hián kah tsin tuā-ē,

有的較驚死的就大聲喝「救人喔！」
ū--ê khah kiann-sí ê tō tuā-siann huah “Kiù lâng --ooh!”

「救人喔！」偌好耍咧你敢知？
“Kiù lâng --ooh!” guā hó-sńg leh lí kám tsai?




這就是阮宜蘭出名的冬山河，
Tse tō sī guán Gî-lân tshut-miâ ê Tang-suann-hô,

恁敢有想欲來遮𨑨迌？
lín kám ū siūnn-beh lâi tsia tshit-thô?

