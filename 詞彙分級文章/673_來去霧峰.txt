673 來去霧峰

101年初，
101 nî-tshe, 

才通車無偌久的臺中生活4號快速道路，
tsiah thong-tshia bô-guā-kú ê Tâi-tiong Sing-ua̍h 4 hō khuài-sok-tō-lōo, 

佇十二月天落烏寒雨的欲暗仔，
tī tsa̍p-jī-gue̍h thinn lo̍h oo-kuânn hōo ê beh-àm-á,

我對#北屯#出發，
guá uì #Pak-tūn# tshut-huat, 

路裡來往的車猶無蓋濟。
lōo--lí lâi-óng ê tshia iáu bô kài tsē. 

我規路將油門放冗，
Guá kui lōo tsiong iû-mn̂g pàng-līng, 

享受一種淡薄的孤單毋過嘛是難得的清靜。
hiáng-siū tsi̍t tsióng tām-po̍h ê koo-tuann m̄-koh mā sī lân-tit ê tshing-tsīng. 

來到#霧峰#，
lâi kàu #Bū-hong#, 

無意中越頭，
bô-ì-tiong ua̍t-thâu, 

看見東爿的山崙，
khuànn-kìnn tang-pîng ê suann-lūn, 

親像袚一條幼綿綿、軟紡紡的白絲仔巾。
tshin-tshiūnn phua̍h tsi̍t tiâu iù-mî-mî, nńg-pháng-pháng ê pe̍h si-á-kin. 

這个迷人的畫面算是行這逝路上大的驚喜。
Tsit ê bê-lâng ê uē-bīn sǹg sī kiânn tsit tsuā lōo siōng tuā ê  kiann-hí.

#霧峰#，
#Bū-hong#, 

一个真媠的地名！
tsi̍t ê tsin suí ê tē-miâ! 

古早號做「#阿罩霧#」。
Kóo-tsá hō-tsò “#A-tà-bū#”. 

聽這个名你就知影這个所在有山，
Thiann tsit ê miâ lí tō tsai-iánn tsit ê sóo-tsāi ū suann, 

而且定定會罩霧，
jî-tshiánn tiānn-tiānn ē tà-bū, 

當然嘛有厚厚的鄉土味，
tong-jiân mā ū kāu-kāu ê hiong-thóo-bī, 

佮濟濟的地方風情。
kah tsē-tsē ê tē-hng hong-tsîng.

#霧峰#佇#臺中#往#南投#的方向以台3線為界，
#Bū-hong# tī #Tâi-tiong# óng #Lâm-tâu# ê hong-hiòng í Tâi 3 suànn uî kài, 

倒手爿是#大橫屏山#。
tò-tshiú-pîng sī #Tuā-huâinn-pîng-suann#. 

無講你毋知，
Bô kóng lí m̄ tsai, 

遮出的土王梨芳閣甜，
tsia tshut ê thóo-ông-lâi phang koh tinn, 

食過的人攏真呵咾。
tsia̍h--kuè ê lâng lóng tsin o-ló. 

正手爿是平洋，
Tsiànn-tshiú-pîng sī pîng-iûnn, 

除了有一大片青ling-ling的水田以外，
tû-liáu ū tsi̍t tuā phiàn tshenn-ling-ling ê tsuí-tshân í-guā, 

這幾年來菇類產業嘛真發展。
tsit kuí nî lâi koo-luī sán-gia̍p mā tsin huat-tián. 

民國66年對臺北徙來的農業試驗所，
Bîn-kok 66 nî uì Tâi-pak suá--lâi ê Lông-gia̍p-tshì-giām-sóo, 

一直咧研發高科技的農業技術，
it-ti̍t teh gián-huat ko-kho-ki ê lông-gia̍p ki-su̍t, 

提高臺灣的農業水準。
thê-ko Tâi-uân ê lông-gia̍p tsuí-tsún.   

人文匯集的#霧峰#，
Jîn-bûn huē-tsi̍p ê #Bū-hong#, 

歷史悠久的#林家花園#是二級古蹟。
li̍k-sú iu-kiú ê #Lîm-ka-hue-hn̂g# sī jī-kip kóo-tsik. 

雖然重建了後又閣受著921大地動無情的破壞，
Sui-jiân tiông-kiàn liáu-āu iū-koh siū-tio̍h 921 tuā tē-tāng bô-tsîng ê phò-huāi, 

伊猶是勇敢閣再徛起來。
i iáu sī ióng-kám koh-tsài khiā --khí-lâi. 

現此時有接受預約提供導覽服務。
Hiān-tshú-sî ū tsiap-siū ī-iok thê-kiong tō-lám ho̍k-bū. 

早前的省議會會當講是中部地區上出名的遊覽景點，
Tsá-tsîng ê síng-gī-huē ē-tàng kóng sī tiong-pōo tē-khu siōng tshut-miâ ê iû-lám kíng-tiám, 

廢省了後雖然有小可仔稀微，
huì síng liáu-āu sui-jiân ū sió-khuá-á hi-bî , 

毋過遮的景緻優美、清幽閣曠闊，
m̄-koh tsia-ê kíng-tì iu-bí, tshing-iu koh khòng-khuah, 

猶原是附近居民𨑨迌的好所在。
iu-guân sī hù-kīn ki-bîn tshit-thô ê hó sóo-tsāi. 

另外予你料想袂著的是：
Līng-guā hōo lí liāu-sióng bē tio̍h --ê sī: 

這个單純的小鄉鎮，
tsit ê tan-sûn ê sió hiong-tìn, 

竟然有兩間規模袂細的大學。
kìng-jiân ū nn̄g king kui-bôo bē sè ê tāi-ha̍k. 

因為用心經營，
In-uī iōng-sim king-îng, 

這兩間學校佇國內攏有真好的名聲。
tsit nn̄g king ha̍k-hāu tī kok-lāi lóng ū tsin hó ê miâ-siann.

#霧峰#逐庄頭攏有保存真完整的古早厝，
#Bū-hong# ta̍k tsng-thâu lóng ū pó-tsûn tsin uân-tsíng ê kóo-tsá-tshù, 

當然嘛有看起來真顯目、新造型的農舍。
tong-jiân mā ū khuànn --khí-lâi tsin hiánn-ba̍k, sin tsō-hîng ê lông-sià. 

彼攏是「尻川鬥柄」的好額人咧徛的，
He lóng sī “Kha-tshng tàu pènn” ê hó-gia̍h-lâng teh khiā --ê, 

看著予人真欣羨。
khuànn tio̍h hōo lâng tsin him-siān. 

想起細漢的時欣羨人蹛樓仔厝，
Siūnn-khí sè-hàn ê sî him-siān lâng tuà lâu-á-tshù, 

苦袂得緊搬離開正身護龍的平階厝仔！
khóo-bē-tit kín puann lî-khui tsiànn-sin-hōo-lîng ê pênn-kai tshù-á! 

這當今顛倒數想欲有彼款古樸、開闊的厝埕。
Tsit tong-kim tian-tó siàu-siūnn beh ū hit khuán kóo-phok, khui-khuah ê tshù-tiânn. 

經濟發展，
King-tsè huat-tián, 

致使都市人出門看著的，
tì-sú too-tshī-lâng tshut-mn̂g khuànn--tio̍h --ê, 

毋是窒倒街的車，
m̄ sī that-tó-ke ê tshia, 

無，
bô, 

就是一棟懸過一棟的大樓。
tō sī tsi̍t tòng kuân kuè tsi̍t tòng ê tuā-lâu. 

雖然市內四界攏有號做「都市之肺」的小公園，
Sui-jiân tshī-lāi sì-kè lóng ū hō-tsò “Too-tshī tsi hì” ê sió kong-hn̂g, 

毋過空氣佮視線比起庄跤猶是「杉仔行，柴（差）真濟」。
m̄-koh khong-khì kah sī-suànn pí khí tsng-kha iáu sī “Sam-á-hâng, tshâ (tsha) tsin tsē”. 

若有閒，
Nā ū-îng, 

車駛咧，
tshia sái --leh, 

行佇#霧峰#的田庄小路，
kiânn tī #Bū-hong# ê tshân-tsng sió-lōo, 

共車窗絞落來吹一下仔風咧，
kā tshia-thang ká --lo̍h-lâi tshue tsi̍t-ē-á hong --leh, 

大下欶這款深深數念的空氣，
tuā-ē suh tsit khuán tshim-tshim siàu-liām ê khong-khì, 

過癮一下嘛好。
kuè-giàn --tsi̍t-ē mā hó.

