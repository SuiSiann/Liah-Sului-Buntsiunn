714 一步一跤跡

#阿添#國中畢業彼年，
#A-thiam# kok-tiong pit-gia̍p hit nî, 

日時綴老母去電子工廠食頭路，
ji̍t--sî tuè lāu-bú khì tiān-tsú kang-tshiúnn tsia̍h-thâu-lōo, 

學車床、
o̍h tshia-tshn̂g, 

做水電；
tsò tsuí-tiān; 

暗時讀#苗栗##建臺#高工夜間部，
àm-sî tha̍k #Biâu-li̍k# #Kiàn-tâi# ko-kang iā-kan-pōo, 

那學功夫那提學歷。
ná o̍h kang-hu ná the̍h ha̍k-li̍k. 

彼#三#冬透早出門、
Hit #sann# tang thàu-tsá tshut-mn̂g, 

暗暝入門，
àm-mê ji̍p-mn̂g, 

靠家己的拍拚，
khò ka-kī ê phah-piànn, 

改善厝內的生活，
kái-siān tshù-lāi ê sing-ua̍h, 

感覺真歡喜。
kám-kak tsin huann-hí. 

厝邊頭尾講伊是一个誠有孝的囡仔，
Tshù-pinn-thâu-bué kóng i sī tsi̍t ê tsiânn iú-hàu ê gín-á, 

對細漢就共序大人鬥相共，
uì sè-hàn tō kā sī-tuā-lâng tàu-sann-kāng, 

將來一定有出脫，
tsiong-lâi it-tīng ū tshut-thuat, 

親情五十嘛攏呵咾甲會觸舌。
tshin-tsiânn-gōo-tsa̍p mā lóng o-ló kah ē tak-tsi̍h. 

伊高工畢業，
I ko-kang pit-gia̍p, 

聽候做兵的時陣，
thìng-hāu tsò-ping ê sî-tsūn, 

四界做散工。
sì-kè tsò suànn-kang. 

#二十#歲彼年誠好運申請著#『替代役』#，
#Jī-tsa̍p# huè hit nî tsiânn hó-ūn sin-tshíng-tio̍h #‘替代役’#, 

佇警察學校受訓#四#個月，
tī kíng-tshat ha̍k-hāu siū-hùn #sì# kò gue̍h, 

尾仔分發去#臺北市#交通大隊上班。
bué--á hun-huat khì #Tâi-pak-tshī# kau-thong tuā-tuī siōng-pan. 

頭一工誠緊張，
Thâu tsi̍t kang tsiânn kín-tiunn, 

十字路口車足濟，
si̍p-jī-lōo-kháu tshia tsiok tsē,

青紅燈變化緊，
tshenn-âng-ting piàn-huà kín, 

過車路的囡仔、
kuè tshia-lōo ê gín-á, 

老歲仔狀況袂少，
lāu-huè-á tsōng-hóng bē-tsió, 

不管時攏愛斟酌。
put-kuán-sî lóng ài tsim-tsiok.

佳哉進前幾若冬的社會經驗，
Ka-tsài tsìn-tsîng kuí-nā tang ê siā-huē king-giām, 

膽頭在，
tánn-thâu tsāi, 

較在穩，
khah tsāi-ún, 

第二工就誠熟手，
tē-jī kang tō tsiânn si̍k-tshiú, 

逐工穿警察制服徛佇#臺北#大街仔路指揮交通。
ta̍k kang tshīng kíng-tshat tsè-ho̍k khiā tī #Tâi-pak#  tuā ke-á-lōo tsí-hui kau-thong. 

客人本成就有骨力、
Kheh-lâng pún-tsiânn tō ū kut-la̍t, 

勤儉、
khîn-khiām, 

惜福的個性，
sioh-hok ê kò-sìng, 

#阿添#這#四#冬做警察為民服務，
#A-thiam# tsit #sì# tang tsò kíng-tshat uī bîn ho̍k-bū,  

培養出捌代誌、
puê-ióng tshut bat tāi-tsì, 

知輕重、
tsai khin-tāng, 

跤手扭掠閣真有自信。
kha-tshiú liú-lia̍h koh tsin ū tsū-sìn. 

退伍彼年，
Thè-ngóo hit nî, 

拄好#桃園#電信局招考員工，
tú-hó #Thô-hn̂g# tiān-sìn-kio̍k tsio-khó uân-kang, 

懸分錄取了後，
kuân hun lo̍k-tshú liáu-āu, 

分發去#材料科#，
hun-huat khì #tsâi-liāu-kho#, 

逐日接觸各單位的同事。
ta̍k ji̍t tsiap-tshiok kok tan-uī ê tông-sū.

猶未一個月，
Iáu-buē tsi̍t kò gue̍h, 

全局的人攏知影有一个十八般
tsuân kio̍k ê lâng lóng tsai-iánn ū tsi̍t ê tsa̍p-peh pan

武藝攏精通閣親切熱心的緣投仔兄。
bú-gē lóng tsing-thong koh tshin-tshiat jia̍t-sim ê iân-tâu-á-hiann. 

局長聽講有這號員工，
Kio̍k-tiúnn thiann-kóng ū tsit lō uân-kang, 

馬上面談而且指定伊兼任局長的司機。
má-siōng biān-tâm jî-tshiánn tsí-tīng i kiam-jīm kio̍k-tiúnn ê su-ki. 

#五#年後#添仔#綴局長調來#臺北#電信管理局，
#Gōo# nî āu #Thiam--á# tuè kio̍k-tiúnn tiàu-lâi #Tâi-pak# tiān-sìn kuán-lí-kio̍k, 

大都市世面開闊，
tuā to-tshī sè-bīn khui-khuah, 

業務多元，
gia̍p-bū to-guân, 

技術先進，
ki-su̍t sian-tsìn, 

伊嘛不斷求進步。
i mā put-tuān kiû tsìn-pōo. 

佇這款環境，
Tī tsit khuán khuân-kíng, 

伊若海綿，
i ná hái-mî, 

逐項興趣、
ta̍k hāng hìng-tshù, 

逐項肯學，
ta̍k hāng khíng o̍h, 

因為反應緊閣熱心，
in-uī huán-ìng kín koh jia̍t-sim, 

自彼時陣開始，
tsū hit-sî-tsūn khai-sí, 

公司任何活動攏會看伊peh懸peh低佈置會場、
kong-si jīm-hô ua̍h-tāng lóng ē khuànn i peh kuân peh kē pòo-tì huē-tiûnn, 

音響控制、
im-hióng khòng-tsè, 

水電維護。
tsuí-tiān uî-hōo. 

#阿添#體會著「食一歲、學一歲」的道理，
#A-thiam# thé-huē tio̍h “Tsia̍h tsi̍t huè, o̍h tsi̍t huè” ê tō-lí, 

閣拄好公司嘛鼓勵員工愛讀冊，
koh tú-hó kong-si mā kóo-lē uân-kang ài tha̍k-tsheh, 

就按呢，
tsiū-án-ne, 

每个假日對#臺北#去#臺中#讀二專，
muí ê kà-ji̍t tuì #Tâi-pak# khì #Tâi-tiong# tha̍k jī-tsuan, 

尾仔保送大學。
bué--á pó-sàng tāi-ha̍k. 

#四#冬來，
#Sì# tang lâi, 

無論透風落雨攏無停睏，
bô-lūn thàu-hong lo̍h-hōo lóng bô thîng-khùn, 

今年愈讀有成就，
kin-nî jú tha̍k ū sîng-tsiū, 

考牢#企管系#碩士在職專班狀元。
khó-tiâu #khí-kuán-hē# si̍k-sū tsāi-tsit tsuan-pan tsiōng-guân. 

伊定定講家己是一个散赤的庄跤囡仔，
I tiānn-tiānn kóng ka-kī sī tsi̍t ê  sàn-tshiah ê tsng-kha gín-á, 

會當佇#臺北#成家、
ē-tàng tī #Tâi-pak# sîng-ka, 

蓄厝、
hak-tshù, 

讀碩士，
tha̍k si̍k-sū, 

攏是拄著足濟貴人一路牽成，
lóng sī tú-tio̍h tsiok tsē kuì-jîn tsi̍t-lōo khan-sîng, 

誠福氣，
tsiânn hok-khì, 

嘛真感恩！
mā tsin kám-un!

