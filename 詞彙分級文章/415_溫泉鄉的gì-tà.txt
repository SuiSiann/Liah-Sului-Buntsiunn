415 溫泉鄉的gì-tà

溫泉鄉的gì-tà
Un-tsuânn-hiong ê gì-tà




彈彼條悲情戀歌
Tuânn hit tiâu pi-tsîng luân-kua

流浪到這位
Liû-lōng kàu tsit uī

月娘已經浮上山
Ge̍h-niû í-king phû tsiūnn suann

伴阮咧吐氣
Phuānn gún teh thòo-khuì

啊...初戀彼个人
Ah... tshoo-luân hit ê lâng

你因何遮絕情
lí in-hô tsiah tsua̍t-tsîng

恬恬來離開
Tiām-tiām lâi lī-khui 

Gì-tà愈彈愈來
Gì-tà lú tuânn lú lâi

流出傷心淚
Lâu tshut siong-sim luī

溫泉鄉白色煙霧
Un-tsuânn-hiong pe̍h-sik ian-bū

一直滾上天
It-ti̍t kún tsiūnn thinn

閃爍燈光含帶情
Siám-sih ting-kng hâm-tài tsîng

動阮心纏綿
Tāng gún sim tînn-mî

啊想起彼當時
Ah siūnn-khí hit-tong-sî 

咱也來洗溫泉
Lán iā lâi sé un-tsuânn

快樂過一暝
Khuài-lo̍k kè tsi̍t mî

今夜孤單又來
Kim-iā koo-tuann iū lâi

叫著你名字
Kiò tio̍h lí miâ-jī

心愛的！你到底佇佗位咧？
Sim-ài --ê! Lí tàu-té tī tó-uī --leh?

自你來離開了後
Tsū lí lâi lī-khui liáu-āu

我也來離開故鄉
Guá iā lâi lī-khui kòo-hiong

身邊只有這支gì-tà陪伴我
Sin-pinn tsí-ū tsit ki gì-tà puê-phuānn guá 

千山萬水
Tshian-san-bān-suí

沿路來唱你所愛聽彼條歌
Iân-lōo lâi tshiùnn lí sóo ài thiann hit tiâu kua

已經也來到咱難忘這个溫泉鄉囉
Í-king iā lâi-kàu lán lân-bōng tsit ê un-tsuânn-hiong --looh

心愛的 
Sim-ài--ê

你佇佗位咧
Lí tī tó-uī --leh

你你敢無聽見我唱的歌聲是毋
Lí lí kám bô thiann-kìnn guá tshiùnn ê kua-siann sī --m̄

心愛的
Sim-ài--ê

踮樓窗懷念彼暝
Tiàm lâu thang huâi-liām hit mî

Gì-tà彈無停
Gì-tà tuânn bô thîng

月娘猶原心茫茫
Ge̍h-niû iu-guân sim bâng-bâng

替阮抱不平
Thuè gún phāu put pîng

啊...到底為啥人
Ah... tàu-té uī siánn-lâng

阮今仔日來流浪
Gún kin-á-ji̍t lâi liû-lōng

看破了愛情
Khuànn-phuà  liáu ài-tsîng

蟲聲引阮思鄉
Thâng siann ín gún su hiong

珠淚滴胸前
Tsu-luī tih hing-tsîng

