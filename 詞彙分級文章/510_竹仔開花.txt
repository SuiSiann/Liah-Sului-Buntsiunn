510 竹仔開花

最近收著一張#e-mail#，
Tsuè-kīn siu-tio̍h tsi̍t tiunn #e-mail#, 

講起竹仔會開花結子的代誌，
kóng-khí tik-á ē khui-hue kiat-tsí ê tāi-tsì, 

內底有文章佮圖像的附檔。
lāi-té ū bûn-tsiong kah tôo-siōng ê hù-tóng. 

這對我學自然科學的，
Tse tuì guá o̍h tsū-jiân kho-ha̍k--ê, 

實在是無啥物稀奇。
si̍t-tsāi sī bô siánn-mih hi-kî.




咱俗語有咧講「竹仔開花歹年冬」，
Lán sio̍k-gí ū teh kóng “Tik-á khui-hue pháinn-nî-tang”, 

聽講佇中國佮印度嘛有這款講法。
thiann-kóng tī Tiong-kok kah Ìn-tōo mā ū tsit khuán kóng-huat. 

這毋是迷信抑是傳說，
Tse m̄ sī bê-sìn ia̍h-sī thuân-suat, 

是有科學根據的。
sī ū kho-ha̍k kin-kì--ê. 

科學家發現見若拄著大洘旱的時陣，
Kho-ha̍k-ka huat-hiān kiàn-nā tú-tio̍h tuā khó-huānn ê sî-tsūn, 

可能是塗肉傷過頭焦燥，
khó-lîng sī thôo-bah siunn kuè-thâu ta-sò, 

抑是成份有改變，
ia̍h-sī sîng-hūn ū kái-piàn, 

影響竹仔的生存，
íng-hióng tik-á ê sing-tsûn, 

為著欲趕緊會當生湠後代，
uī-tio̍h beh kuánn-kín ē-tàng senn-thuànn āu-tāi, 

所以就緊開花結子；
sóo-í tō kín khui-hue kiat-tsí; 

遮的種子就會經過風佮水的流動，
tsia-ê tsíng-tsí tō ē king-kuè hong kah tsuí ê liû-tōng, 

抑是其他的動物來食竹仔米的過程，
ia̍h-sī kî-thann ê tōng-bu̍t lâi tsia̍h tik-á-bí ê kuè-tîng, 

徙去到別位，
suá khì kàu pa̍t-uī, 

聽候好時機，
thìng-hāu hó sî-ki, 

予後代會當傳落去；
hōo āu-tāi ē-tàng thn̂g--lo̍h-khì; 

若毋是按呢，
nā m̄ sī án-ne, 

這種竹仔早就絕種去矣。
tsit tsióng tik-á tsá tō tse̍h-tsíng khì --ah.




有一件較少人知影的代誌，
Ū tsi̍t kiānn khah tsió lâng tsai-iánn ê tāi-tsì, 

就是咱臺灣佮泰國，
tō sī lán Tâi-uân kah Thài-kok, 

有一項合作計畫號做「泰皇山地計畫」，
ū tsi̍t hāng ha̍p-tsok kè-uē hō-tsò “Thài-hông suann-tē kè-uē”, 

是臺灣派農業專家去泰國北方的山區，
sī Tâi-uân phài lông-gia̍p tsuan-ka khì Thài-kok pak-hong ê suann-khu, 

將遐原本種鴉片的土地，
tsiong hia guân-pún tsìng a-phiàn ê thóo-tē, 

改做農業生產用地。
kái-tsò lông-gia̍p sing-sán iōng-tē. 

內底就有共臺灣的竹仔米提去泰北遐生湠，
Lāi-té tō ū kā Tâi-uân ê tik-á-bí the̍h-khì Thài-pak hia senn-thuànn, 

生產竹筍佮竹仔的加工品。
sing-sán tik-sún kah tik-á ê ka-kang-phín.




佇咱臺灣俗語內底，
Tī lán Tâi-uân sio̍k-gí lāi-té, 

有一句常在咧講佮竹仔有關係的話。
ū tsi̍t kù tshiâng-tsāi teh kóng kah tik-á ū kuan-hē ê uē. 

就是見若有親情朋友的囝兒序細誠成功，
Tō sī kiàn-nā ū tshin-tsiânn pîng-iú ê kiánn-jî sī-sè tsiânn sîng-kong, 

誠有出脫，
tsiânn ū tshut-thuat, 

就會滾耍笑共伊講：
tō ē kún-sńg-tshiò kā i kóng: 

「毋成猴喔，
“M̄-tsiânn-kâu --ooh, 

歹竹閣出好筍。」
pháinn tik koh tshut hó sún.” 

表面上聽起來，
piáu-bīn-siōng thiann--khí-lâi, 

若像是一句罵人的話，
ná-tshiūnn sī tsi̍t kù mē lâng ê uē, 

毋過實際上是咧呵咾伊的囝兒序細，
m̄-koh si̍t-tsè-siōng sī teh o-ló i ê kiánn-jî sī-sè, 

聽的人嘛攏袂受氣。
thiann ê lâng mā lóng bē siū-khì. 

另外嘛有一句話紲落去講：
Līng-guā mā ū tsi̍t kù uē suà-lo̍h-khì kóng: 

「歹竹出好筍，
“Pháinn tik tshut hó sún, 

好竹出痀崙。」
hó tik tshut ku-lún.” 

痀崙就是奇形怪狀的竹仔，
ku-lún tō sī kî hîng kuài tsōng ê tik-á, 

就是因為環境無好所致的；
tō sī in-uī khuân-kíng bô hó sóo-tì --ê; 

意思就是咧警告做人序大的，
ì-sù tō sī teh kíng-kò tsò lâng sī-tuā--ê, 

著愛好好仔教示囝兒序細，
tio̍h-ài hó-hó-á kà-sī kiánn-jî sī-sè, 

才袂去予變歹囝去。
tsiah bē khì  hōo piàn pháinn-kiánn khì.

