852 新聞插播（鳳山中侖社區消息、立法院消息）

鳳山中侖社區消息。
Hōng-suann Tiong-lûn siā-khu siau-sit. 

蹛佇咧鳳山中侖社區做廚子的#界揚仔#，
Tuà tī-leh Hōng-suann Tiong-lûn siā-khu tsò tôo-tsí ê #Kài-iāng--á#, 

佇昨昏下昏暗被一位歹徒用刀恐嚇，
tī tsa-hng e-hng-àm pī tsi̍t uī tái-tôo iōng to khióng-hat, 

叫伊將錢乖乖仔挈出來。
kiò i tsiong tsînn kuai-kuai-á khe̍h --tshut-lâi. 

#界揚仔#雖然漢草袂䆀，
#Kài-iāng--á# sui-jiân hàn-tsháu bē-bái, 

但是好漢毋食眼前虧，
tān-sī hó-hàn m̄ tsia̍h gán-tsîng khui, 

所以將身軀頂的錢呢攏挈予歹徒，
sóo-í tsiong sin-khu-tíng ê tsînn --neh lóng khe̍h hōo tái-tôo, 

事後#界揚仔#呢去警察局報案。
sū-āu #Kài-iāng--á# --neh khì kíng-tshat-kio̍k pò-àn. 

值班的警察大人問伊講歹徒的外貌呢生做按怎？
Ti̍t-pan ê kíng-tshat tāi-jîn mn̄g i kóng tái-tôo ê guā-māu --neh senn-tsò án-nuá? 

#界揚仔#講呢，
#Kài-iāng--á# kóng --neh, 

因為暗時仔，
in-uī àm-sî-á, 

看無歹徒的面相，
khuànn-bô tái-tôo ê bīn-siōng, 

不過，
put-kò, 

依伊數十年做廚子的經驗，
i i sòo-tsa̍p nî tsò tôo-tsí ê king-giām, 

歹徒犯案進前呢，
tái-tôo huān-àn tsìn-tsîng --neh, 

一定有去食彼个沙茶羊肉！
it-tīng ū khì tsia̍h hit ê sa-te iûnn-bah! 

因為沙茶羊肉有這个羶。
In-uī sa-te iûnn-bah ū tsit ê hiàn. 

而且沙茶羊肉有加這个蒜頭佮薟椒仔，
Jî-tshiánn sa-te iûnn-bah ū ka tsit ê suàn-thâu kah hiam-tsio-á, 

尾手呢， 
bué-tshiú --neh, 

一定閣有啉一个當歸羊肉湯！
it-tīng koh ū lim tsi̍t ê tong-kui iûnn-bah thng! 

這當歸羊肉湯是有加薑絲佮米酒的，
Tse tong-kui iûnn-bah thng sī ū ka kiunn-si kah bí-tsiú --ê, 

警方呢，
kíng-hong --neh, 

將伊這條有力的線索加強追查歹徒的身份。
tsiong i tsit tiâu ū-la̍t ê suànn-soh ka-kiông tui-tsa pháinn-tôo ê sin-hūn.

立法院消息。
Li̍p-huat-īnn siau-sit. 

立法院佇這个會期呢，
Li̍p-huat-īnn tī tsit ê huē-kî --neh, 

通過了三條新道路交通管理處罰條例，
thong-kuè liáu sann tiâu sin tō-lōo kau-thong kuán-lí tshú-hua̍t tiâu-lē, 

這擺的道路交通管理處罰條例呢，
tsit pái ê tō-lōo kau-thong kuán-lí tshú-hua̍t tiâu-lē --neh, 

第兩萬空七條規定，
tē nn̄g-bān khòng tshit tiâu kui-tīng, 

駕駛人行駛道路袂當舐家己正跤的跤指頭仔。
kà-sú jîn hîng-sú tō-lōo bē-tàng tsīnn ka-kī tsiànn-kha ê kha tsíng-thâu-á. 

第兩萬空八條，
Tē nn̄g-bān khòng peh tiâu, 

駕駛人行車的時，
kà-sú jîn hîng-tshia ê sî, 

袂當敲這个，
bē-tàng khà tsit ê, 

乎，
honnh, 

敲這个雞卵煮雞卵湯。
khà tsit ê ke-nn̄g tsú ke-nn̄g thng. 

第兩萬空九條，
Tē nn̄g-bān khòng káu tiâu, 

駕駛人以及著前座的乘客呢，
kà-sú jîn í-ki̍p tio̍h tsîng-tsō ê sîng-kheh --neh, 

上車愛結這个，
tsiūnn-tshia ài kat tsit ê, 

喔！
ooh! 

結這个領帶啦！
Kat tsit ê niá-tuà --lah! 

抑若後座的乘客呢，
Ia̍h nā āu-tsō ê sîng-kheh --neh, 

伊都結tsiű-tsiuh，
i to kat tsiű-tsiuh, 

若是違反規定者，
nā-sī uî-huán kui-tīng --tsiá, 

處罰新臺票六千箍，
tshú-hua̍t sin-tâi-phiò la̍k-tshing khoo, 

本條例佇明年正月一號實施。
pún tiâu-lē tī mê-nî tsiann-gue̍h it hō si̍t-si. 

新聞的最後呢，
Sin-bûn ê tsuè-āu --neh, 

恒春仔佇遮恭祝咱所有的聽眾朋友，
Hîng-tshun--á tī tsia kiong-tsiok lán sóo-ū ê thiann-tsiòng pîng-iú, 

合家平安、六畜興旺、風調雨順、國泰民安，
ha̍p-ka pîng-an, lio̍k-thiok hing-ōng, hong-tiâu-ú-sūn, kok-thài-bîn-an, 

再會。
tsài-huē. 

好矣！
Hó --ah!

