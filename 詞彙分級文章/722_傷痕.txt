722 傷痕

逐工下班，
Ta̍k kang hā-pan, 

我攏會順紲去阮兜附近的公園踅踅咧。
guá lóng ē sūn-suà khì guán tau hù-kīn ê kong-hn̂g se̍h-se̍h--leh. 

我上愛看公園內底的囡仔咧𨑨迌，
Guá siōng ài khuànn kong-hn̂g lāi-té ê gín-á teh tshit-thô, 

因為囡仔人攏無煩無惱。
in-ūi gín-á-lâng lóng bô-huân-bô-ló. 

In彼種古錐純真的笑容，
In hit tsióng kóo-tsui sûn-tsin ê tshiò-iông,

會予我規身軀的齷齪佮厭𤺪攏無去，
ē hōo guá kui-sin-khu ê ak-tsak kah ià-siān lóng bô--khì, 

心情加足輕鬆的。
sim-tsîng ke tsiok khin-sang --ê.

今仔日欲暗仔，
Kin-á-ji̍t beh-àm-á, 

我又閣來到公園。
guá iū-koh lâi kàu kong-hn̂g. 

我當咧教兩个查某囡仔耍蹌跤雞的時，
Guá tng-leh kà nn̄g ê tsa-bóo gín-á sńg tshiáng-kha-ke ê sî, 

雄雄對後壁傳來一陣啼啼哭哭的聲。
hiông-hiông tùi āu-piah thuân-lâi tsi̍t-tsūn thî-thî-khàu-khàu ê siann. 

越頭去看，
Ua̍t-thâu khì khuànn,

原來是一个老母咧教示in囝。
guân-lâi sī tsi̍t ê lāu-bú teh kà-sī in kiánn. 

雖然毋知影發生啥物代誌，
Sui-jiân m̄ tsai-iánn huat-sing siánn-mih tāi-tsì, 

毋過彼个老母誠歹，
m̄-koh hit ê lāu-bú tsiânn pháinn, 

彼種刺耙耙的形，
hit tsióng tshiah-pê-pê ê hîng, 

莫講囡仔人，
mài kóng gín-á-lâng, 

連大人看著嘛會驚甲起交懍恂。
liân tuā-lâng khuànn--tio̍h mā ē kiann kah khí ka-lún-sún. 

老母愈罵愈大聲，
Lāu-bú jú mē jú tuā-siann,

囡仔的面懊嘟嘟，
gín-á ê bīn àu-tū-tū, 

頭嘛一直頕落去。
thâu mā it-ti̍t tàm --lo̍h-khì. 

近倚過來看鬧熱的人愈來愈濟，
Kīn-uá kuè-lâi khuànn lāu-jia̍t ê lâng jú lâi jú tsē, 

逐家那看鬧熱，
ta̍k-ke ná khuànn lāu-jia̍t, 

那佇遐指指揬揬、
ná tī hia kí-kí-tu̍h-tu̍h, 

嗤舞嗤呲。
tshi-bú-tshi̍h-tshū. 

毋過，
M̄-koh, 

就算講是按呢，
tō sǹg kóng sī án-ne, 

彼个老母嘛無拍算欲放in囝煞，
hit ê lāu-bú mā bô phah-sǹg beh pàng in kiánn suah, 

閣繼續共囡仔詈甲無一塊好：
koh kè-sio̍k kā gín-á lé kah bô tsi̍t tè hó: 

「你喔，
“Lí --ooh, 

雙个旋，
siang ê suân, 

惡甲無人問啦！
ok kah bô lâng mn̄g --lah! 

一日到暗干焦會曉應喙應舌爾爾啦！」
Tsi̍t-ji̍t-kàu-àm kan-na ē-hiáu ìn-tshuì-ìn-tsi̍h niā-niā --lah!” 

已經掠狂的老母愈罵愈氣，
Í-king lia̍h-kông ê lāu-bú jú mē jú khì, 

紲落來，
suà--lo̍h-lâi, 

手攑懸就對囡仔的喙䫌出力共搧落去。
tshiú gia̍h-kuân tō tuì gín-á ê tshuì-phué tshut-la̍t kā siàn --lo̍h-khì. 

看著這个場面，
Khuànn-tio̍h tsit ê tiûnn-bīn, 

逐家驚甲攏恬靜落來，
ta̍k-ke kiann kah lóng tiām-tsīng --lo̍h-lâi, 

一句話嘛講袂出來。
tsi̍t kù uē mā kóng bē tshut-lâi. 

雖然，
Sui-jiân, 

逐家攏感覺這个囡仔真可憐，
ta̍k-ke lóng kám-kak tsit ê gín-á tsin khó-liân, 

不而過，
put-jî-kò, 

這是別人的家內事，
tse sī pa̍t-lâng ê ka-lāi sū, 

嘛無人敢去插。
mā bô lâng kánn khì tshap. 

無偌久，
Bô-guā-kú, 

人群就散去矣。
jîn-kûn tō suànn--khì --ah. 

講來嘛奇怪，
Kóng--lâi mā kî-kuài, 

這个囡仔閣誠蠻皮，
tsit ê gín-á koh tsiânn bân-phuê, 

無論in阿母按怎拍、
bô-lūn in a-bú án-tsuánn phah, 

按怎詈，
án-tsuánn lé, 

伊干焦小可仔覕喙、
i kan-na sió-khuá-á bih-tshuì, 

目箍紅紅爾爾。
ba̍k-khoo âng-âng niā-niā. 

就佇彼對母仔囝欲離開公園的時，
Tō tī hit tuì bú-á-kiánn beh lī-khui kong-hn̂g ê sî, 

我才看著彼个囡仔的面容。
guá tsiah khuànn-tio̍h hit ê gín-á ê bīn-iông. 

伊是一个鐵骨仔生的查埔囡仔，
I sī tsi̍t ê thih-kut-á-senn ê tsa-poo gín-á, 

穿插閣有綴時行，
tshīng-tshah koh ū tuè sî-kiânn, 

看起來生活袂䆀。
khuànn --khí-lâi sing-ua̍h bē-bái. 

只不過伊的眼神空虛，
Tsí-put-kò i ê gán-sîn khang-hi, 

規个人閣踅神踅神，
kui-ê lâng koh se̍h-sîn se̍h-sîn, 

若親像是無魂有體仝款，
ná-tshin-tshiūnn sī bô hûn ū thé kāng-khuán, 

予我看了心足疼的。
hōo guá khuànn liáu sim tsiok thiànn --ê. 

哎！
Aih! 

是啥物款的傷害，
Sī siánn-mih khuán ê siong-hāi, 

才致使一个原本應該是活潑的囡仔會變甲按呢咧！
tsiah tì-sú tsi̍t ê guân-pún ing-kai sī hua̍t-phuat ê gín-á ē piàn kah án-ne --leh!

咱人定咧講：
Lán lâng tiānn teh kóng: 

「心歹無人知，
“Sim pháinn bô lâng tsai, 

喙歹上厲害。」
tshuì pháinn siōng lī-hāi.” 

今仔日這个老母舞這齣了後，
Kin-á-ji̍t tsit ê lāu-bú bú tsit tshut liáu-āu, 

就算講伊平常時閣偌爾仔疼囝，
tō sǹg kóng i pîng-siông-sî koh guā-nī-á thiànn kiánn, 

嘛無較縒矣。
mā bô-khah-tsua̍h --ah. 

硬氣的囡仔攏較毋認輸，
Ngē-khì ê gín-á lóng khah m̄ jīn-su, 

較袂吼出聲，
khah bē háu tshut siann, 

但是，
tān-sī, 

這嘛無表示囡仔袂受著傷害，
tse mā bô piáu-sī gín-á bē siū-tio̍h siong-hāi, 

無留傷痕落來。
bô lâu siong-hûn lo̍h--lâi. 

檢采年久月深，
Kiám-tshái nî-kú-gue̍h-tshim, 

傷痕會慢慢仔放袂記得，
siong-hûn ē bān-bān-á pàng bē-kì-tit, 

毋過若閣想著，
m̄-koh nā koh siūnn--tio̍h, 

心肝頭應該猶是會幽幽仔疼。
sim-kuann-thâu ing-kai iáu sī ē iu-iu-á thiànn.

