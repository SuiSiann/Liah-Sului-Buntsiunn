549 14.天邪鬼

啊！
Ah! 

這就是代誌發生的所在啊。
Tse tō sī tāi-tsì huat-sing ê sóo-tsāi --ah. 

啊！
Ah! 

我哪會遮衰！
Guá ná ē tsiah sue!




無毋著，
Bô m̄-tio̍h, 

你的使命就是阻止我陷害#橫溝#的老爸啉酒。
lí ê sú-bīng tō sī tsóo-tsí guá hām-hāi #橫溝# ê lāu-pē lim tsiú. 

毋通袂記得，
M̄-thang buē-kì-eh, 

小光頭。
sió kng-thâu. 




你的對手是十三年前的我，
Lí ê tuì-tshiú sī tsa̍p-sann nî tsîng ê guá, 

毋是親像我這馬遮爾仔狼狽。
m̄ sī tshan-tshiūnn guá tsit-má tsiah-nī-á liông-puē. 

當年我會當講是衝甲掠袂牢，
Tong-nî guá ē-tàng kóng sī tshìng kah lia̍h buē tiâu, 

天下第一的天邪鬼喔。
thian-hā tē-it ê Thian-siâ-kuí --ooh.




弟弟，
Ti--tih, 

你有要緊無唅？
lí ū iàu-kín --bô --hannh? 

奇怪，
Kî-kuài, 

你哪會一透早就褪光光？
lí ná ē tsi̍t thàu-tsá tō thǹg-kng-kng? 

你的衫予彼隻狗咬去矣是毋是？
Lí ê sann hōo hit tsiah káu kā--khì --ah sī m̄ sī? 

有夠可憐的。
Ū-kàu khó-liân --ê. 

來，
Lâi, 

你綴我來轉，
lí tè guá lâi-tńg, 

我厝內有衫會用得予你穿。
guá tshù-lāi ū sann ē-īng-eh hōo lí tshīng.




原來是按呢喔，
Guân-lâi sī án-ne --ooh, 

這馬就是十三年前的熱天。
tsit-má tō sī tsa̍p-sann nî tsîng ê jua̍h-thinn.




來，
Lâi, 

對遮，
tuì tsia, 

這爿啊。
tsit pîng --ah.




你閣徛遐創啥？
Lí koh khiā hia tshòng siánn? 

緊綴我行啊。
Kín tè guá kiânn --ah.




我𤆬你來有一間我定定去的店，
Guá tshuā lí lâi ū tsi̍t king guá tiānn-tiānn khì ê tiàm, 

遐的烘雞肉足好食的。
hia ê hang ke-bah tsiok hó-tsia̍h --ê.




啊我看著矣，
Ah guá khuànn--tio̍h --ah, 

就是伊啦！
tiō sī i --lah! 

哎唷，
Aih-ioh, 

小等一下，
sió-tán --tsi̍t-ē, 

我這馬有真重要的代誌呢。
guá tsit-má ū tsin tiōng-iàu ê tāi-tsì --neh.




你是咧講啥啦，
Lí sī leh kóng siánn --lah, 

弟弟，
Ti--tih, 

閣較重要的代誌，
koh-khah tiōng-iàu ê tāi-tsì, 

你嘛是愛先穿一領衫才會用得走啊，
lí mā sī ài sing tshīng tsi̍t niá sann tsiah ē-īng-eh tsáu --ah, 

敢毋是？
kám m̄ sī?




哎唷，
Aih-ioh, 

莫共我搝啦。
mài kā guá khiú --lah. 

小等一下啦，
Sió-tán --tsi̍t-ē --lah, 

我有重要的代誌啊！
guá ū tiōng-iàu ê tāi-tsì --ah!




實在足歹勢的，
Si̍t-tsāi tsiok pháinn-sè --ê, 

你今仔結婚爾爾，
lí tann-á kiat-hun niā-niā, 

閣叫你來陪我啉酒啊。
koh kiò lí lâi puê guá lim tsiú --ah.




無要緊啦，
Bô iàu-kín --lah, 

你莫想遮濟啦。
lí mài siūnn tsiah tsuē --lah.




哎，
Aih, 

我實在有夠無路用啦，
guá si̍t-tsāi ū-kàu bô-lōo-īng --lah, 

啊竟然閣去予某走去矣。
ah kìng-liân koh khì hōo bóo tsáu--khì --ah. 

啊你無啉酒叫你來遮實在足歹勢的，
Ah lí bô lim tsiú kiò lí lâi tsia si̍t-tsāi tsiok pháinn-sè --ê, 

啊無你就加減食一點仔肉陪我啦。
ah-bô lí tō ke-kiám tsia̍h tsi̍t-tiám-á bah puê --guá --lah. 

我若無啉一杯仔燒酒才閣轉去乎，
Guá nā bô lim tsi̍t pue-á sio-tsiú tsiah koh tńg--khì --honnh, 

實在足艱苦的啊。
si̍t-tsāi tsiok kan-khóo --ê --ah.




你的心情我會當體會。
Lí ê sim-tsîng guá ē-tàng thé-huē.




你是捌啥物貨啊？
Lí sī bat siánn-mih huè --ah? 

啊！
Ah! 

你是認為講我這个做人翁婿的，
Lí sī līn-uî kóng guá tsit ê tsò lâng ang-sài --ê, 

某走去嘛是無法度的代誌。
bóo tsáu--khì mā sī bô-huat-tōo ê tāi-tsì. 

猶是認為講我有才調結婚，
Iáu sī līn-uî kóng guá ū tsâi-tiāu kiat-hun, 

你感覺足懷疑啊？
lí kám-kak tsiok huâi-gî --ah?




無啦。
Bô --lah.




無？
Bô? 

你這馬的想法是毋是感覺講連一秒鐘攏無願意陪我？
Lí tsit-má ê siūnn-huat sī m̄ sī kám-kak kóng liân tsi̍t bió-tsing lóng bô guān-ì puê --guá?




阿鐵仔，
A-thih-á, 

你是按怎啦？
lí sī án-tsuánn --lah? 

雖然講我袂當陪你啉燒酒，
Sui-liân kóng guá buē-tàng puê lí lim sio-tsiú, 

猶毋過若是開講，
iáu-m̄-koh nā-sī khai-káng, 

我一定會奉陪的啊。
guá it-tīng ē hōng-puê --ê --ah.




哼！
Hngh! 

開講就免矣啦。
Khai-káng tō bián --ah --lah. 

你猶是緊陪我啉燒酒啦。
Lí iáu sī kín puê guá lim sio-tsiú --lah. 

緊啉啊，
Kín lim --ah, 

緊啦！
kín --lah!




無法度啦。
Bô-huat-tōo --lah.




小等一下！
Sió-tán --tsi̍t-ē! 

#橫溝#阿叔，
#橫溝# a-tsik, 

你袂用得啉酒喔。
lí buē-īng-eh lim tsiú --ooh.




嗯？
Mh? 

你是啥人啊？
Lí sī siánn-lâng --ah?




今仔日毋是你應該轉去炒飯的日子？
Kin-á-ji̍t m̄ sī lí ing-kai tńg-khì tshá-pn̄g ê ji̍t-tsí? 

啊你哪會佇咧遮咧佮人啉酒啦。
Ah lí ná ē tī-leh tsia teh kah lâng lim tsiú --lah.




哈哈哈！
Ha ha ha! 

#橫溝#啊，
#橫溝# --ah, 

你嘛小拜託一下。
lí mā sió pài-thok --tsi̍t-ē. 

我共你講乎，
Guá kā lí kóng --honnh, 

我會使替你炒飯啦！
guá ē-sái thè lí tshá-pn̄g --lah! 

哈哈哈！
Ha ha ha!




天邪鬼，
Thian-siâ-kuí, 

我欲予你知影，
guá beh hōo lí tsai-iánn, 

毋管你附身佇咧啥人的身軀頂，
m̄-kuán lí hū-sin tī-leh siánn-lâng ê sin-khu-tíng, 

結果攏是仝款。
kiat-kó lóng sī kāng-khuán. 

既然我親身出馬，
Kì-liân guá tshin-sin tshut-má, 

我就袂予你蹛遐烏白舞。
guá tō bē hōo lí tuà hia oo-pe̍h bú.




#橫溝#啊，
#橫溝# --ah, 

我實在足歹勢的。
guá si̍t-tsāi tsiok pháinn-sè --ê. 

我想袂到我竟然會講彼種話，
Guá siūnn-bē-kàu guá kìng-liân ē kóng hit tsióng uē, 

實在真失禮啦。
si̍t-tsāi tsin sit-lé --lah.




哎啊，
Aih-ah, 

無要緊啦。
bô iàu-kín --lah.




我看你猶是趕緊轉去陪恁某啦，
Guá khuànn lí iáu sī kuánn-kín tńg-khì puê lín bóo --lah, 

看欲炒飯抑是創啥攏會用得啦。
khuànn beh tshá-pn̄g a̍h-sī tshòng siánn lóng ē-īng-tsit --lah.




哎啊，
Aih-ah, 

今你這馬是咧講啥貨啦，
tann lí tsit-má sī leh kóng siánn-hè --lah, 

我今仔日喔，
guá kin-á-ji̍t --ooh, 

按算欲陪你到底矣啦，
àn-sǹg beh puê lí kàu-té --ah --lah, 

啥人講我欲轉去的。
siánn-lâng kóng guá beh tńg--khì --ê.




毋好按呢啦，
M̄ hó án-ne --lah, 

#橫溝#啊，
#橫溝# --ah, 

你根本袂曉啉酒呢。
lí kin-pún buē-hiáu lim tsiú --neh.




拄才明明是你講，
Tú-tsiah bîng-bîng sī lí kóng, 

叫我愛陪你啉的啊。
kiò guá ài puê lí lim --ê --ah.




唉唷，
Haih-ioh, 

我就共你講袂用得你是聽無是無？
guá tiō kā lí kóng buē-īng-eh lí sī thiann bô sī --bô? 

緊轉去啦，
Kín tńg--khì --lah, 

緊轉去莫啉矣啦！
kín tńg--khì mài lim --ah --lah!




你是啥物人啦。
Lí sī siánn-mih lâng --lah.




今仔日有卵啊，
Kin-á-ji̍t ū nn̄g --ah, 

你一定愛轉去炒飯才會用得啦！
lí it-tīng ài tńg-khì tshá-pn̄g tsiah ē-īng-eh --lah!




謼！
Hooh! 

你足吵的呢。
Lí tsiok tshá --ê --neh.




啊！
Ah!




你聽予好，
Lí thiann hōo hó, 

我只干焦會當共你送轉去十三年前，
guá tsí kan-na ē-tàng kā lí sàng tńg-khì tsa̍p-sann nî tsîng, 

代誌發生前幾點鐘的現場，
tāi-tsì huat-sing tsîng kuí tiám-tsing ê hiān-tiûnn, 

假使若無成功你就無可能轉來，
ká-sú nā bô sîng-kong lí tō bô khó-lîng tńg--lâi, 

將會永遠活佇咧十三年前彼幾點鐘的時間內。
tsiong ē íng-uán ua̍h tī-leh tsa̍p-sann nî tsîng hit kuí tiám-tsing ê sî-kan lāi.




莫啦！
Mài --lah! 

你的弱點是啥物啊？
Lí ê lio̍k-tiám sī siánn-mi̍h --ah?




是「愛」啊。
Sī “ài” --ah.




「愛」是啥物意思啦！
“Ài” sī siánn-mih ì-sù --lah!




喂？
Ueh? 

你哪會一透早就褪光光？
Lí ná ē tsi̍t thàu-tsá tō thǹg-kng-kng? 

你的衫予彼隻狗咬去是毋？
Lí ê sann hōo hit tsiah káu kā --khì sī --m̄? 

實在有夠可憐的。
Si̍t-tsāi ū-kàu khó-liân --ê.




阿姨，
A-î, 

啥物是愛唅？
siánn-mih sī ài --hannh?




愛？
Ài? 

愛，愛，愛，哎唷莫講遐濟矣啦，
Ài, ài, ài, aih-ioh mài kóng hiah tsē --ah --lah, 

先來阮兜好矣，
sing lâi gún tau hó --ah, 

阮翁喔伊足有學問的喔，
gún ang --ooh i tsiok ū ha̍k-būn --ê --ooh, 

伊知影足濟代誌的，
i tsai-iánn tsiok tsē tāi-tsì --ê, 

來問伊就著矣啦。
lâi mn̄g i tō tio̍h --ah --lah. 

乎？
Honnh?




愛，就是無顧一切的奪取。
Ài, tiō sī bô kòo it-tshè ê tua̍t-tshú. 

被愛的人早慢有一工會去予人奪取。
Pī ài ê lâng tsá-bān ū tsi̍t kang ē khì hōo lâng tua̍t-tshú. 

不可思議的就是無物件會當去予人搶走，
Put-khó-su-gī ê tō sī bô mi̍h-kiānn ē-tàng khì hōo lâng tshiúnn-tsáu, 

猶毋過愛別人的人一定會搶奪別人的物件。
iáu-m̄-koh ài pa̍t-lâng ê lâng it-tīng ē tshiúnn-tua̍t pa̍t-lâng ê mi̍h-kiānn. 

這就是我的老師#有島武郎#先生寫佇咧冊頂面的。
Tse tiō sī guá ê lāu-su #有島武郎# sian-sinn siá tī-leh tsheh tíng-bīn --ê. 

小朋友，
Sió-pîng-iú, 

你聽有無啊？
lí thiann ū bô --ah?




我聽無。
Guá thiann bô.




這就是你無夠用心。
Tse tiō sī lí bô-kàu iōng-sim.




你用較簡單的話解說予我聽啦。
Lí iōng khah kán-tan ê uē kái-sueh hōo guá thiann --lah.




親像你遮爾無用心的囡仔，
Tshan-tshiūnn lí tsiah-nī bô iōng-sim ê gín-á, 

就算我講甲喙鬚拍結，
tiō sǹg guá kóng kah tshuì-tshiu phah-kat, 

你猶是仝款聽無。
lí iáu sī kāng-khuán thiann bô.




上簡單捌的愛乎，
Siōng kán-tan pat ê ài --honnh, 

就是按呢生啊，
tiō sī án-ne-senn --ah, 

看予好喔。
khuànn hōo hó --ooh. 

弟弟，
Ti--tih, 

恁媽媽嘛捌按呢生對待你著無，
lín má-mah mā pat án-ne-senn tuì-thāi --lí tio̍h --bô, 

共伊抱甲牢牢牢，
kā i phō kah tiâu-tiâu-tiâu, 

蹛伊的身軀磨來磨去，
tuà i ê sin-khu buâ lâi buâ khì, 

阿姨乎就是用這个方法叫伊佮我結婚的喔，
a-î --honnh tō sī iōng tsit ê hong-huat kiò i kah guá kiat-hun --ê --ooh, 

著無啊？
tio̍h --bô --ah?




哼！
Hngh! 

無物件會當戰勝愛的，
Bô mi̍h-kiānn ē-tàng tsiàn-sìng ài --ê, 

愛就是上蓋強的武器。
ài tiō sī siōng-kài kiông ê bú-khì.




愛是上強的武器。
Ài sī siōng kiông ê bú-khì. 

小等一下！
Sió-tán --tsi̍t-ē! 

哎唷！
Aih-ioh!




是欲等啥物啊？
Sī beh tán siánn-mi̍h --ah? 

啊？
Ah? 

嘿嘿！
Heh heh!




我傷慢來矣啦！
Guá siunn bān lâi --ah --lah! 

啊！
Ah! 

莫啦莫啦！
Mài --lah mài --lah!




愛是上強的武器。
Ài sī siōng kiông ê bú-khì.




就是共伊攬牢牢，
Tiō sī kā i lám-tiâu-tiâu, 

蹛伊的身軀磨來磨去，
tuà i ê sin-khu buâ lâi buâ khì, 

就是按呢喔。
tiō sī án-ne --ooh.




試看覓就知影。
Tshì-khuànn-māi tō tsai-iánn. 

共我過來，
Kā guá kuè--lâi, 

莫走。
mài tsáu. 

愛就是共伊攬牢牢，
Ài tiō sī kā i lám-tiâu-tiâu, 

雖然真正嘛無愛，
sui-liân tsin-tsiànn mā bô ài, 

嘛是愛愛。
mā sī ài ài. 

喂，
Ueh, 

有效呢。
ū-hāu --neh.




喂，
Ueh, 

弟弟，
Ti--tih, 

你有要緊無唅？
lí ū iàu-kín --bô --hannh?




小等一下！
Sió-tán --tsi̍t-ē!




對佗來的囡仔？
Tuì tó lâi ê gín-á?




#橫溝#阿叔，
#橫溝# a-tsik, 

你袂用得啉酒喔。
lí buē-īng-eh lim tsiú --ooh. 

愛就是上強的武器，
Ài tiō sī siōng kiông ê bú-khì,

愛就是，
ài tiō sī,

愛就是共攬牢牢！
ài tiō sī kā lám-tiâu-tiâu!




啊！
Ah! 

好矣，
Hó --ah, 

你緊放手啦！
lí kín pàng-tshiú --lah! 

抑無我欲共你拍落矣喔！
Ia̍h bô guá beh kā lí phah lo̍h --ah --ooh! 

緊放手啦！
Kín pàng-tshiú --lah!




阿鐵仔莫按呢啦，
A-thih-á mài án-ne --lah, 

毋通起跤動手啦！
m̄-thang khí-kha-tāng-tshiú --lah!




按怎啊？
Án-nuá --ah? 

我感覺有夠強的喔。
Guá kám-kak ū-kàu kiông --ê --ooh. 




哎唷，
Aih-ioh, 

欲哪有這款囡仔啦，
beh ná ū tsit khuán gín-á --lah, 

烏白共人咬，
oo-pe̍h kā lâng kā, 

足癩ko的呢。
tsiok thái-ko --ê --neh.




啊！
Ah! 

我哪會按呢啦。
Guá ná ē án-ne --lah.




哈哈！
Ha ha! 

成功矣，
Sîng-kong --ah, 

天邪鬼去予愛拍敗，
Thian-siâ-kuí khì hōo ài phah-pāi, 

無法度閣附身矣。
bô-huat-tōo koh hū-sin --ah. 

我這遍誠實成功矣，
Guá tsit piàn tsiânn-si̍t sîng-kong --ah, 

足好的。
tsiok hó --ê. 

阿叔，
A-tsik, 

你緊轉去啦，
lí kín tńg-khì --lah, 

今仔日是你真重要的日子呢。
kin-á-ji̍t sī lí tsin tiōng-iàu ê li̍t-tsí --neh.




你這馬是咧講啥貨啦？
Lí tsit-má sī leh kóng siánn-hè --lah?




你捌的人是無？
Lí pat ê lâng sī --bô?




我毋捌啊。
Guá m̄ pat --ah.




毋通閣蹛遮佮人啉燒酒矣啦，
M̄-thang koh tuà tsia kah lâng lim sio-tsiú --ah --lah, 

緊轉去恁兜啊。
kín tńg-khì lín tau --ah.




敢誠實按呢，
Kám tsiânn-si̍t án-ne, 

#橫溝#？
#橫溝#? 

代誌真正足亂的呢，
Tāi-tsì tsin-tsiànn tsiok luān --ê --neh, 

我想乎你猶是緊轉去啦，
guá siūnn --honnh lí ia̍h sī kín tńg--khì --lah, 

今仔日確實足奇怪的，
kin-á-ji̍t khak-si̍t tsiok kî-kuài --ê, 

猶閣走一个囡仔來遮鬥鬧熱呢。
iáu koh tsáu tsi̍t ê gín-á lâi tsia tàu-lāu-jia̍t --neh.




莫蹛遐講耍笑好無？
Mài tuà hia kóng-sńg-tshiò hó --bô? 

來酒店當然嘛是愛啉燒酒啊，
Lâi tsiú-tiàm tong-liân mā sī ài lim sio-tsiú --ah, 

遮爾早轉去是欲創啥唅？
tsiah-nī tsá tńg-khì sī beh tshòng siánn --hannh? 

我咧講啥唅？
Guá leh kóng siánn --hannh? 

聽有斟酌乎？
Thiann ū tsim-tsiok --honnh? 

敢講我這馬去予天邪鬼附身矣？
Kám kóng guá tsit-má khì hōo Thian-siâ-kuí hū-sin --ah?




你拄才明明一直吵一直鬧叫我莫啉，
Lí tú-tsiah bîng-bîng it-ti̍t tshá it-ti̍t nāu kiò guá mài lim, 

啊這馬阮攏欲轉去矣，
ah tsit-má gún lóng beh tńg--khì --ah, 

你閣吵欲佮阮鬥陣啉？
lí koh tshá beh kah gún tàu-tīn lim?




袂輸若是天邪鬼仝款呢。
Buē-su ná sī Thian-siâ-kuí kāng-khuán --neh.




無毋著啊，
Bô m̄-tio̍h --ah, 

就是天邪鬼啊。
tiō sī Thian-siâ-kuí --ah. 




喂！
Ueh! 

原來逐家攏知影天邪鬼喔。
Guân-lâi ta̍k-ke lóng tsai-iánn Thian-siâ-kuí --ooh.

一點仔都無毋著啊。
Tsi̍t-tiám-á to bô m̄-tio̍h --ah.




既然來到酒店，
Kì-liân lâi kàu tsiú-tiàm, 

哪有可能無啉酒啦。
ná ū khó-lîng bô lim tsiú --lah.




就是講嘛！
Tiō sī kóng --mah! 

來來來，著啊，
Lâi lâi lâi, tio̍h --ah, 

予焦啦！
hōo ta --lah! 

乾杯啦！
Kan-pue --lah!




袂用得啦！
Buē-īng-eh --lah! 

毋通啦！
M̄-thang --lah!




予焦啦！
Hōo ta --lah! 

來來來！
Lâi lâi lâi! 

予焦、予焦。
Hōo ta, hōo ta.




啊？
Ah? 

天邪鬼？
Thian-siâ-kuí?




拜託你用較簡單的意思解說予我聽好無啦。
Pài-thok lí iōng khah kán-tan ê ì-sù kái-sueh hōo guá thiann hó --bô --lah.




我攏猶未開喙講話咧。
Guá lóng ah-buē khui-tshuì kóng-uē --leh. 

而且對著第一擺見面的人，
Lî-tshiánn tuì tio̍h tē-it pái kìnn-bīn ê lâng, 

你這敢是向人請教問題的態度？
lí tse kám sī hiòng lâng tshíng-kàu būn-tê ê thāi-tōo? 

天邪鬼乎，
Thian-siâ-kuí --honnh, 

是一種會煽動人類的妖怪啦，
sī tsi̍t tsióng ē siàn-tōng lîn-luī ê iau-kuài --lah, 

予人聽家己的邪念做出歹代誌，
hōo lâng thiann ka-kī ê siâ-liām tsò tshut pháinn tāi-tsì, 

是一種有魔性的物件。
sī tsi̍t tsióng ū môo-sìng ê mi̍h-kiānn. 

猶毋過事實上並無存在，
Iáu-m̄-koh sū-si̍t-siōng pīng bô tsûn-tsāi, 

這馬是攏用來譬喻有彼種性格的人。
tsit-má sī lóng iōng-lâi phì-jū ū hit tsióng sìng-keh ê lâng.




誠實有啊。
Tsiânn-si̍t ū --ah.




唅？
Hannh? 

你講啥物啊？
Lí kóng siánn-mi̍h --ah? 

親像你按呢對我嫌東嫌西，
Tshan-tshiūnn lí án-ne tuì guá hiâm tang hiâm sai, 

你嘛算是天邪鬼喔。
lí mā sǹg sī Thian-siâ-kuí --ooh. 

佮意去看人拄著困難，
Kah-ì khì khuànn lâng tú-tio̍h khùn-lân, 

而且害人反其道而行。
lî-tshiánn hāi lâng huán kî tō lî hîng. 

猶閣有一點，
Iáu koh ū tsi̍t tiám, 

這款人感覺講講白賊是真好笑的代誌。
tsit khuán lâng kám-kak kóng kóng-pe̍h-tsha̍t sī tsin hó-tshiò ê tāi-tsì.




予人反其道而行，
Hōo lâng huán kî tō jî hîng, 

原來是這个意思啊。
guân-lâi sī tsit ê ì-sù --ah. 

顛倒反，顛倒反，
Tian-tò-píng, tian-tò-píng, 

小等一下，
sió-tán --tsi̍t-ē, 

袂用得啉酒！
bē-īng-eh lim tsiú! 

啊，
Ah, 

毋免等，
m̄ bián tán, 

緊啉緊啉！
kín lim kín lim! 

顛倒反，顛倒反，
Tian-tò-píng, tian-tò-píng, 

喂！
Ueh! 

天邪鬼啊，
Thian-siâ-kuí --ah, 

啊毋是啦，
ah m̄ sī --lah, 

我是講天邪鬼大人啊。
guá sī kóng Thian-siâ-kuí tāi-lîn --ah. 

拜託咧喔，
Pài-thok --leh --ooh, 

你一定愛灌#橫溝#阿叔加啉一寡酒喔，
lí it-tīng ài kuàn #橫溝# a-tsik ke lim tsi̍t-kuá tsiú --ooh, 

今仔日伊若是傷早轉去，
kin-á-ji̍t i nā-sī siunn tsá tńg--khì, 

代誌就大條矣啦。
tāi-tsì tō tuā-tiâu --ah --lah.




你是啥物人啊？
Lí sī siánn-mih lâng --ah?




我是你的仝黨的啊。
Guá sī lí ê kāng tóng --ê --ah. 

因為你若誠實予阿叔轉去炒飯，
In-uī lí nā tsiânn-si̍t hōo a-tsik tńg-khì tshá-pn̄g, 

代誌就害矣呢。
tāi-tsì tiō hāi --ah --neh. 

拜託的啦，
Pài-thok --ê --lah, 

共阻擋一下好無啦！
kā tsóo-tòng --tsi̍t-ē hó --bô --lah!




啥人佮你仝黨啊？
Siánn-lâng kah lí kāng tóng --ah?




你予我拜託一下好無，
Lí hōo guá pài-thok --tsi̍t-ē hó --bô, 

這馬代誌真嚴重呢，
tsit-má tāi-tsì tsin giâm-tiōng --neh, 

你一定愛想盡辦法共伊留佇咧遮莫予伊轉去。
lí it-tīng ài siūnn tsīn pān-huat kā i lâu tī-leh tsia mài hōo i tńg--khì.




嗯？
Mh? 

你按怎攏無希望伊轉去是無？
Lí án-tsuánn lóng bô hi-bāng i tńg--khì sī --bô?




阿鐵仔，
A-thih-á, 

你捌這个人喔？
lí pat tsit ê lâng --ooh?




#橫溝#啊，
#橫溝# --ah, 

我看你猶是先轉去啦。
guá khuànn lí iáu sī sing tńg--khì --lah.




無啦，
Bô --lah, 

阿鐵仔，
A-thih-á, 

你這馬是咧講啥貨？
lí tsit-má sī leh kóng siánn-hè?




無代誌矣，
Bô tāi-tsì --ah, 

你緊轉去。
lí kín tńg--khì. 

緊轉去厝內陪你彼个媠某。
Kín tńg-khì tshù-lāi puê lí hit ê suí bóo.




無啦，
Bô --lah, 

我欲哪會用得放你一个人佇遮啦。
guá beh ná ē-īng-eh pàng lí tsi̍t ê lâng tī tsia --lah.




哪會按呢？
Ná ē án-ne?




我無代誌啦，
Guá bô tāi-tsì --lah, 

彼个小朋友伊會陪我啦。
hit ê sió-pîng-iú i ē puê --guá --lah.




敢按呢？
Kám án-ne? 

若按呢，
Nā án-ne, 

我就先來去矣喔。
guá tō sing lâi-khì --ah --ooh.




莫啦！
Mài --lah!




弟弟啊，
Ti--tih --ah, 

下昏暗你是著愛陪我喔。
e-hng-àm lí sī to̍h-ài puê --guá --ooh.




這猶著講，
Tse iah tio̍h kóng, 

天邪鬼。
Thian-siâ-kuí. 

咱兩人四界去共人創治一定會真好耍的喔，
Lán nn̄g lâng sì-kè khì kā lâng tshòng-tī it-tīng ē tsin hó-sńg --ê --ooh, 

你講著無？
lí kóng tio̍h --bô? 

咱兩人是上好的啊，
Lán nn̄g lâng sī siōng hó --ê --ah, 

一定愛攬予牢牢牢。
it-tīng ài lám hōo tiâu-tiâu-tiâu.




哼！
Hngh! 

你媠面咧，
Lí suí-bīn --leh, 

我才袂癮。
guá tsiah buē giàn.




哈哈哈！
Ha ha ha! 

足好的，
Tsiok hó --ê, 

我成功矣啦，
guá sîng-kong --ah --lah, 

#二路#，
#二路#, 

我成功矣啦。
guá sîng-kong --ah --lah. 

共我放開啦。
Kā guá pàng--khui --lah.




莫放我一个人佇遮嘛。
Mài pàng guá tsi̍t ê lâng tī tsia --mah.




人欲去看阿叔炒飯啊，
Lâng beh khì khuànn a-tsik tshá-pn̄g --ah, 

我這馬若無緊去，
guá tsit-má nā bô kín khì, 

我就看袂著矣。
guá tō khuànn buē tio̍h --ah. 

你緊共我放開，
Lí kín kā guá pàng--khui, 

你共我搝牢牢欲創啥啦？
lí kā guá khiú-tiâu-tiâu beh tshòng siánn --lah?




哎啊，
Aih-ah, 

戇囡仔，
gōng gín-á, 

猶是等甲你大漢啦！
iáu sī tán kah lí tuā-hàn --lah!




我無愛啦，
Guá bô ài --lah, 

我今仔日就欲看著，
guá kin-á-ji̍t tō beh khuànn--tio̍h, 

我一定愛舞予清楚，
guá it-tīng ài bú hōo tshing-tshó, 

卵是欲按怎變做囡仔，
nn̄g sī beh án-nuá piàn-tsò gín-á, 

無我這逝就白來矣。
bô guá tsit tsuā tō pe̍h lâi --ah.




哈哈哈，
Ha ha ha, 

哎啊，
aih ah, 

這个猴囡仔足趣味的。
tsit ê kâu-gín-á tsiok tshù-bī --ê.




彼種代誌，
Hit tsióng tāi-tsì, 

就算你看矣嘛毋捌啦。
tō sǹg lí khuànn --ah mā m̄ pat --lah.




為啥物？
Uī siánn-mi̍h?




為啥物？
Uī siánn-mi̍h? 

總講一句，
Tsóng kóng tsi̍t kù, 

彼是「愛」啊。
he sī “ài” --ah.




愛？
Ài?




無毋著啊，
Bô m̄-tio̍h --ah, 

毋捌愛的人，
m̄ pat ài ê lâng, 

看嘛無路用。
khuànn mā bô lōo-īng.




哪會無路用？
Ná ē bô lōo-īng? 

我知影啊，
Guá tsai-iánn --ah, 

愛就是乎，
ài tiō sī --honnh, 

攬予牢牢。
lám hōo tiâu-tiâu.




你喔！
Lí --ooh!




我敢有講毋著？
Guá kám ū kóng m̄-tio̍h?




無毋著，
Bô m̄-tio̍h, 

重要的是心啊。
tiōng-iàu ê sī sim --ah.




心？
Sim?




愛互相信任，
Ài hōo-siong sìn-līm, 

互相體諒。
hōo-siong thé-liōng. 

當兩个人的心靈，
Tong nn̄g ê lâng ê sim-lîng, 

若有法度相通的時陣，
nā ū huat-tōo sio-thong ê sî-tsūn, 

才號做是愛啊。
tsiah hō-tsò sī ài --ah. 

弟弟啊，
Ti--tih --ah, 

若你欲了解啥物號做是愛，
nā lí beh liáu-kái siánn-mih hō-tsò sī ài, 

閣較大漢的時陣你就會知影矣啦。
koh-khah tuā-hàn ê sî-tsūn lí tō ē tsai-iánn --ah --lah. 

啊若講著我，
Ah nā kóng-tio̍h guá, 

我去予愛佮阮某放捒矣啦！
guá khì hōo ài kah gún bóo pàng-sak --ah --lah! 

小等咧，
Sió-tán --leh, 

你欲走矣是無？
lí beh tsáu --ah sī --bô?




橫直毋管按怎，
Huînn-ti̍t m̄ kuán án-nuá, 

我猶是欲看啦！
guá iáu sī beh khuànn --lah! 

啊！
Ah! 

這就是愛。
Tse tiō sī ài. 

阿叔，
A-tsik, 

加油喔！
ka-iû --ooh! 

總算成功矣。
Tsóng sǹg sîng-kong --ah. 

哈哈哈，足好的，
Ha ha ha, tsiok hó --ê, 

我足歡喜的，
guá tsiok huann-hí --ê, 

足想欲哭的，
tsiok siūnn-beh khàu --ê, 

閣足想欲笑的。
koh tsiok siūnn-beh tshiò --ê. 

哈哈哈。
Ha ha ha.




我看你真歡喜嘛。
Guá khuànn lí tsin huann-hí --mah.




啊？
Ah? 

是你喔！
Sī lí --ooh!




你會用得放心，
Lí ē-īng-eh hòng-sim, 

你這馬看著的毋是十三年前的我，
lí tsit-má khuànn--tio̍h --ê m̄ sī tsa̍p-sann nî tsîng ê guá, 

是這馬的天邪鬼。
sī tsit-má ê Thian-siâ-kuí.




啊？
Ah? 

你恢復自由矣喔？
Lí hue-ho̍k tsū-iû --ah --ooh? 

有夠好的呢。
Ū-kàu hó --ê --neh. 

你喔，
Lí --ooh, 

應該好好仔感謝阮毋才著。
ing-kai hó-hó-á kám-siā gún m̄-tsiah tio̍h.




感謝啥物啊？
Kám-siā siánn-mi̍h --ah? 

你的跤手實在有夠慢的呢，
Lí ê kha-tshiú si̍t-tsāi ū-kàu bān --ê --neh, 

啊無換你來等看覓好矣。
ah-bô uānn lí lâi tán khuànn-māi hó --ah.

一件遮簡單的代誌啊做遮久才完成，
Tsi̍t kiānn tsiah kán-tan ê tāi-tsì ah tsò tsiah kú tsiah uân-sîng, 

若你欠我的濟囉。
nā lí khiàm --guá --ê tsuē --looh.




你竟然講這款無良心的話。
Lí kìng-liân kóng tsit khuán bô liông-sim ê uē.




猶毋過，
Iáu-m̄-koh, 

我這馬會當自由出現佇咧任何的時間猶閣有空間，
guá tsit-má ē-tàng tsū-iû tshut-hiān tī-leh līm-hô ê sî-kan iáu-koh ū khong-kan, 

而且我想欲做啥就會當做啥喔。
lî-tshiánn guá siūnn-beh tsò siánn tō ē-tàng tsò siánn --ooh.




喔！
Ooh! 

你這个人實在有夠超過的喔，
Lí tsit ê lâng si̍t-tsāi ū-kàu tshiau-kuè --ê --ooh, 

才恢復自由爾，
tsiah hue-ho̍k tsū-iû niā, 

閣想欲去共人創治矣，
koh siūnn-beh khì kā lâng tshòng-tī --ah, 

到時陣你若是閣去予人關起來，
kàu sî-tsūn lí nā-sī koh khì hōo lâng kuinn --khí-lâi, 

我才毋插你咧。
guá tsiah m̄ tshap --lí --leh.




若按呢到時陣，
Nā án-ne kàu sî-tsūn, 

我就來揣你啊。
guá tiō lâi tshuē --lí --ah.




無可能啦！
Bô khó-lîng --lah!




親愛的朋友再會囉，
Tshin-ài ê pîng-iú tsài-huē --looh, 

你欠我的我一定討倒轉來。
lí khiàm --guá --ê guá it-tīng thó tò-tńg-lâi.




莫走！
Mài tsáu! 

可惡！
Khó-ònn!




#橫溝同學#，
#橫溝同學#, 

人美。
Lîn-bí.




哈哈，
Ha ha, 

德子，
Tik-tsú, 

多謝你。
to-siā --lí.




以後就是好朋友矣啊，
Í-āu tiō sī hó pîng-iú --ah --ah, 

著無啊？
tio̍h --bô --ah?




莫共我說多謝啦，
Mài kā guá seh to-siā --lah, 

我應該愛共你會失禮。
guá ing-kai ài kā lí huē-sit-lé. 

這張相片敢若是予阮小弟提去的。
Tsit tiunn siòng-phìnn kán-ná sī hōo gún sió-tī the̍h --khì --ê.




頂遍唸作文的時陣，
Tíng piàn liām tsok-bûn ê sî-tsūn, 

聽講恁小弟看會著魔神仔。
thiann-kóng lín sió-tī khuànn ē tio̍h môo-sîn-á.




著啊著啊，
Tio̍h --ah tio̍h --ah, 

就是彼个可惡的#一路#啦。
tiō sī hit ê khó-ònn ê #一路# --lah.




千千你哪會按呢講，
Tshian-tshian lí ná ē án-ne kóng, 

彼是德子的小弟呢。
he sī Tik-tsú ê sió-tī --neh.




無要緊啦，
Bô iàu-kín --lah, 

這是事實啊，
tse sī sū-si̍t --ah, 

伊實在足討厭。
i si̍t-tsāi tsiok thó-ià.




唅？
Hannh?




足好的呢，
Tsiok hó --ê --neh, 

相片已經揣著矣。
siòng-phìnn í-king tshē--tio̍h --ah.




哎唷，
Aih-ioh, 

人美若是查埔的就好矣。
Lîn-bí nā-sī tsa-poo --ê tō hó --ah.




喂！
Ueh! 

若是我感覺乎，
Nā-sī guá kám-kak --honnh, 

應該是查某較好呢。
ing-kai sī tsa-bóo khah hó --neh.




按呢喔？
Án-ne --ooh?




若是查埔的，
Nā-sī tsa-poo --ê, 

我才無想欲聽你毋知第幾擺的初戀心情咧，
guá tsiah bô siūnn-beh thiann lí m̄ tsai tē kuí pái ê tshoo-luân sim-tsîng --leh, 

足忝的。
tsiok thiám --ê.




你哪會按呢講啦。
Lí ná ē án-ne kóng --lah.




德子，
Tik-tsú, 

你根本就是看一个愛一个啊，
lí kun-pún tō sī khuànn tsi̍t ê ài tsi̍t ê --ah, 

敢毋是？
kám m̄ sī?




總算出現矣乎，
Tsóng sǹg tshut-hiān --ah --honnh, 

妖魔鬼怪。
iau-môo kuí-kuài.




#一路#！
#一路#!




彼个就是你的小弟喔？
Hit ê tiō sī lí ê sió-tī --ooh?




你踮咧遐莫振動喔，
Lí tiàm leh hia mài tín-tāng --ooh, 

我才袂予你走去咧！
guá tsiah buē hōo lí tsáu --khì --leh! 

#大水溝#我來矣喔！
#Tuā-tsuí-kau# guá lâi --ah --ooh!




大飯桶！
Tuā pn̄g-tháng!




伊有要緊無？
I ū iàu-kín --bô?




無要緊無要緊，
Bô iàu-kín bô iàu-kín, 

伊真正是一个大飯桶。
i tsin-tsiànn sī tsi̍t ê tuā pn̄g-tháng.




#大水溝仔#，
#Tuā-tsuí-kau-á#, 

你誠實變做查某的呢。
lí tsiânn-si̍t piàn-tsò tsa-bóo --ê --neh. 

有夠好的有夠好的。
Ū-kàu hó --ê ū-kàu hó --ê. 

哈哈哈。
Ha ha ha.

