773 雙心相疼痛：澎湖縣國民小學鄉土語言閩南語教材 學生手冊‧五下

第一課 雙心相疼痛
Tē-it khò Siang sim sio thiànn-thàng

有一日，我佇電視的新聞，
Ū-tsi̍t-ji̍t, guá tī tiān-sī ê sin-bûn, 

看著這个消息：
khuànn-tio̍h tsit ê siau-sit: 

#澎湖縣#政府請全縣的民眾來投票，
#Phînn-ôo-kuān# tsìng-hú tshiánn tsuân kuān ê bîn-tsiòng lâi tâu-phiò,

選出上會當代表#澎湖#的所在，
suán-tshut siōng ē-tàng tāi-piáu #Phînn-ôo# ê sóo-tsāi,

結果是#七美#的「#雙心石滬#」上濟票。
kiat-kó sī #Tshit-bí# ê “#Siang-sim tsio̍h-hōo#” siōng tsē phiò.

根據了解，石滬是較早#澎湖#的漁民，
Kin-kì liáu-kái, tsio̍h-hōo sī khah tsá #Phînn-ôo# ê hî-bîn,

佇近海掠魚的方法。
tī kīn-hái lia̍h hî ê hong-huat.

這種「滬」是用石頭疊起的，
Tsit tsióng “hōo” sī iōng tsio̍h-thâu thia̍p-khí --ê,

水淹的時陣，魚會綴海水入石滬內；
tsuí im ê sî-tsūn, hî ē tuè hái-tsuí ji̍p tsio̍h-hōo-lāi;

水洘的時陣，細尾魚綴海水對石頭縫流出，
tsuí khó ê sî-tsūn, sè bué hî tuè hái-tsuí uì tsio̍h-thâu-phāng lâu tshut,

大尾魚就予漁民來「巡滬」，
tuā bué hî tō hōo hî-bîn lâi “sûn hōo”, 

掠轉去煮鮮魚湯囉！
lia̍h tńg-khì tsú tshinn-hî-thng --looh!

#七美#的這个「#雙心石滬#」，
#Tshit-bí# ê tsit ê “#Siang-sim tsio̍h-hōo#”, 

毋但保存甲真完整，
m̄-nā pó-tsûn kah tsin uân-tsíng,

而且兩粒心相連的造型，
jî-tshiánn nn̄g lia̍p sim sio-liân ê tsō-hîng,

有「心心相印」的意思，
ū “sim-sim-siong-ìn” ê ì-sù,

來過的觀光客，
lâi-kuè ê kuan-kong-kheh,

攏感覺這个石滬實在世界無地揣，
lóng kám-kak tsit ê tsio̍h-hōo si̍t-tsāi sè-kài bô tè tshuē,

莫怪#澎湖人#欲選伊做新地標。
bo̍k-kuài #Phînn-ôo-lâng# beh suán i tsò sin tē-piau.

看這个新聞了後，
Khuànn tsit ê sin-bûn liáu-āu,

我感覺：
guá kám-kak: 

「石滬」這種掠魚的方法真環保也真有智慧。
“tsio̍h-hōo” tsit-tsióng lia̍h hî ê hong-huat tsin khuân-pó iā tsin ū tì-huī.

這兩粒心，就親像咱的心佮大自然的心，
Tsit nn̄g lia̍p sim, tō tshin-tshiūnn lán ê sim kah tāi-tsū-jiân ê sim,

雙心相疼痛，恁講是毋是咧？
siang sim sio thiànn-thàng, lín kóng sī m̄ sī --leh?

第二課 #綠蠵龜#的心聲
Tē-jī khò #綠蠵龜# ê sim-siann

每年的上元暝，是阮這个家族上蓋衝的時陣。
Muí nî ê Siōng-guân-mê, sī guán tsit ê ka-tso̍k siōng-kài tshìng ê sî-tsūn.

佇#澎湖#各宮廟攏有真濟龜予人乞，
Tī #Phînn-ôo# kok king-biō lóng ū tsin tsē ku hōo lâng khit,

有米包大龜，紅片龜，麵線龜，
ū bí-pau-tuā-ku, hông-phiàn-ku, mī-suànn-ku,

也有金爍爍的金龜。
iā ū kim-sih-sih ê kim-ku.

一時，阮變成這个節日的主角，
Tsi̍t-sî, guán piàn-sîng tsit ê tseh-ji̍t ê tsú-kak,

予阮也歡喜也歹勢。
hōo guán iā huann-hí iā pháinn-sè.

阮的性地真溫純，也真閉思。
Guán ê sìng-tē tsin un-sûn, iā tsin pì-sù.

從細漢到大漢，真是千辛萬苦無容易。
Tsîng sè-hàn kàu tuā-hàn, tsin sī tshian-sin-bān-khóo bô iông-ī.

對一粒龜卵變成一隻大龜，
Uì tsi̍t lia̍p ku-nn̄g piàn-sîng tsi̍t tsiah tuā ku,

定定會受著人佮環境的迫害，
tiānn-tiānn ē siū-tio̍h lâng kah khuân-kíng ê pik-hāi,

講起是躼躼長，目屎滴滴流，艱苦無人知。
kóng-khí sī lò-lò-tn̂g, ba̍k-sái tih-tih-lâu, kan-khóo bô lâng tsai.

溫暖平靜的#望安#海墘跤，
Un-luán pîng-tsīng ê #Bāng-uann# hái-kînn-kha,

這馬是阮的樂園，
tsit-má sī guán ê lo̍k-hn̂g,

因為有真濟人咧關心阮、疼惜阮，
in-uī ū tsin tsē lâng teh kuan-sim guán, thiànn-sioh guán,

予阮佮#望安人#、
hōo guán kah #Bāng-uann-lâng#,

#澎湖人#的感情厚厚厚，長長長。
#Phînn-ôo-lâng# ê kám-tsîng kāu-kāu-kāu, tn̂g-tn̂g-tn̂g.

第三課 用媽祖號名的城市
Tē-sann khò Iōng Má-tsóo hō-miâ ê siânn-tshī

#媽宮市#，用媽祖號名的城市。
#Má-king-tshī#, iōng Má-tsóo hō-miâ ê siânn-tshī.

#天后宮##四百#年來香火相傳，
#Thian-hiō-kiong# #sì-pah# nî lâi hiunn-hué sio-thuân,

保庇這个城市的百姓。
pó-pì tsit ê siânn-tshī ê peh-sènn.

宮內有阮祖先的跤跡；
Kiong-lāi ū guán tsóo-sian ê kha-jiah;

宮外嘛有咱囡仔的笑聲。
kiong-guā mā ū lán gín-á ê tshiò-siann.

#媽宮市#，有歷史的城市。
#Má-king-tshī#, ū li̍k-sú ê siânn-tshī.

#媽祖宮邊#的#頂下街#，有古早鬧熱的過去。
#Má-tsóo-king-pinn# ê #Tíng-ē-ke#, ū kóo-tsá lāu-jia̍t ê kuè-khì. 

#四孔井#、#萬軍井#，有甘甜的井水佮傳說。
#Sì-kháng-tsínn#, #Bān-kun-tsínn#, ū kam-tinn ê tsínn-tsuí kah thuân-suat.

#媽宮市#，風景區滿滿是。
#Má-king-tshī#, hong-kíng-khu muá-muá-sī. 

#觀音亭#的黃昏、#風櫃洞#的海湧、
#Kuan-im-tîng# ê hông-hun, #Hong-kuī-tōng# ê hái-íng, 

#蒔裡##山水#的沙坪，充滿逐家呵咾的心聲。
#Sî-lí# #San-suí# ê sua-phiânn, tshiong-buán ta̍k-ke o-ló ê sim-siann.

第四課 相招來拍寸子
Tē-sì khò Sio-tsio lâi phah tshùn-tsí

#阿男#，來！阿公教你拍寸子。
#A-lâm#, lâi! A-kong kà lí phah tshùn-tsí.

啥物是拍寸子？
Siánn-mih sī phah tshùn-tsí?

拍寸子是較早#西嶼#囡仔咧𨑨迌的活動。
Phah tshùn-tsí sī khah-tsá #Sai-sū# gín-á leh tshit-thô ê ua̍h-tāng. 

寸子兩頭尖尖像橄欖，
Tshùn-tsí nn̄g thâu tsiam-tsiam tshiūnn kan-ná, 

共伊囥佇塗跤，用寸槌去㧻寸子的尖尾，
kā i khǹg tī thôo-kha, iōng tshùn-thuî khì tok tshùn-tsí ê tsiam-bué, 

寸子跳起時，閣攑寸槌共寸子鞭出去，
tshùn-tsí thiàu khí sî, koh gia̍h tshùn-thuî kā tshùn-tsí pinn --tshut-khì, 

寸子飛上遠的人就贏矣。
tshùn-tsí pue siōng hn̄g ê lâng tō iânn --ah.

阿公，咱來奕一擺好無？
A-kong, lán lâi ī tsi̍t pái hó--bô? 

我囡仔人目色好，跤手扭掠，一定會贏。
Guá gín-á-lâng ba̍k-sik hó, kha-tshiú liú-lia̍h, it-tīng ē iânn.

老的老步定，
Lāu--ê lāu pōo tiānn, 

阿公老罔老猶閣會哺塗豆，
a-kong lāu bóng lāu iáu-koh ē pōo thôo-tāu, 

你這隻猴山仔，
lí tsit tsiah kâu-san-á, 

食無三把蕹菜就想欲上西天，猶早咧！
tsia̍h bô sann pé ìng-tshài tō siūnn-beh tsiūnn se-thian, iáu tsá --leh!

第五課 坐牛車掘塗豆
Tē-gōo khò Tsē gû-tshia ku̍t thôo-tāu

歇熱的時，#阿男#綴阿公、阿媽坐牛車去掘塗豆。
Hioh-jua̍h ê sî, #A-lâm# tuè a-kong, a-má tsē gû-tshia khì ku̍t thôo-tāu.

「別人是坐汽車看風景，
“Pa̍t-lâng sī tsē khì-tshia khuànn hong-kíng, 

咱是坐牛車無趕緊，慢慢仔向前行。」
lán sī tsē gû-tshia bô kuánn-kín, bān-bān-á hiòng-tsiân kiânn.”

「古早是無轎坐牛車，牛車慢是慢，
“Kóo-tsá sī bô kiō tsē gû-tshia, gû-tshia bān sī bān, 

嘛是足方便的，恁看，到位矣，逐家準備落車！」
mā sī tsiok hong-piān --ê, lín khuànn, kàu-uī --ah, ta̍k-ke tsún-pī lo̍h-tshia!”

阿公先衝塗豆藤，#阿男#綴後面捎。
A-kong sing tshìng thôo-tāu-tîn, #A-lâm# tuè āu-bīn sa.

「Uah啊，阿公親像咧共塗豆剃頭！
“Uah --ah, a-kong tshin-tshiūnn leh kā thôo-tāu thì-thâu! 

本來規園青lìng-lìng，目𥍉仔就光溜溜。」
Pún-lâi kui hn̂g tshenn-lìng-lìng, ba̍k-nih-á tō kng-liu-liu.”

「你閣真𠢕想，來來來，
“Lí koh tsin gâu siūnn, lâi lâi lâi, 

阿媽教你攑耙仔來掘塗豆！」
a-má kà lí gia̍h pê-á lâi ku̍t thôo-tāu!”

#阿男#用阿媽教伊的撇步，嘛掘甲有勢有面。
#A-lâm# iōng a-má kà i ê phiat-pōo, mā ku̍t kah ū-sè-ū-bīn.

中晝，阿母擔飯來矣。
Tiong-tàu, a-bú tann pn̄g lâi --ah.

「Uah！今仔日的飯菜加足好食的！」
“Uah! Kin-á-ji̍t ê pn̄g-tshài ke tsiok hó-tsia̍h --ê!”

「好食，就加食#幾碗#！下晡才有氣力繼續掘！」
“Hó-tsia̍h, tō ke tsia̍h #--kuí-uánn#! Ē-poo tsiah ū khuì-la̍t kè-sio̍k ku̍t!”

第六課 掠丁香、挽紫菜
Tē-la̍k khò Lia̍h ting-hiunn, bán tsí-tshài

靠海食穿的#白沙#，出產紫菜佮丁香乾；
Khò hái tsia̍h-tshīng ê #Pe̍h-sua#, tshut-sán tsí-tshài kah ting-hiunn-kuann;

#北淺#的丁香漁場，有丁香母來放卵。
#Pak-tshián# ê ting-hiunn hî-tiûnn, ū ting-hiunn-bó lâi pàng nn̄g.

四月，公禁一個月，是咧等待in大尾；
Sì-gue̍h, kong-kìm tsi̍t kò gue̍h, sī leh tán-thāi in tuā-bué;

五月，開放出帆，細尾丁香先入網；
gōo-gue̍h, khai-hòng tshut-phâng, sè bué ting-hiunn sing ji̍p bāng;

埋罾、畚箕罾攏總出，#中丁#、#大丁#紲手抔。
bâi-tsan, pùn-ki-tsan lóng-tsóng tshut, #tiong-ting#, #tuā-ting# suà-tshiú put.

丁香煠熟披落地，通好裝箱提去賣。
Ting-hiunn sa̍h si̍k phi lo̍h tē, thang hó tsng siunn the̍h khì bē.

姑婆、#屈爪#的紫菜，長年致蔭後代；
Koo-pô, #khut-jiáu# ê tsí-tshài, tn̂g-nî tì-ìm āu-tāi;

八月中秋過，北風母來吹；
peh-gue̍h tiong-tshiu kuè, pak-hong-bó lâi tshue;

風愈透，心愈輕鬆，攏嘛向望好年冬。
hong jú thàu, sim jú khin-sang, lóng mā ǹg-bāng hó-nî-tang.

揣網仔絲紩手橐，通欲穿去挽紫菜；
Tshuē bāng-á-si thīnn tshiú-lok, thang beh tshīng khì bán tsí-tshài;

面掩布巾驚曝烏，跤穿草鞋袂跙倒。
bīn ng pòo-kin kiann pha̍k-oo, kha tshīng tsháu-uê bē tshū-tó.

頭遍紫菜幼閣𩚨，食了保領長歲壽。
Thâu-piàn tsí-tshài iù koh khiū, tsia̍h-liáu pó-niá tn̂g-huè-siū.

