569 翰林第七冊

第一課 臺灣！臺灣！
Tē-it khò Tâi-uân! Tâi-uân!

#FORMOSA#，臺灣！
#FORMOSA#, Tâi-uân!

#FORMOSA#，臺灣！
#FORMOSA#, Tâi-uân!

臺灣是一个好所在，
Tâi-uân sī tsi̍t ê hó sóo-tsāi,

美麗閣可愛。
bí-lē koh khó-ài.

有山、有水、嘛有海，
Ū suann, ū tsuí, mā ū hái,

是上天的好安排。
sī siōng-thian ê hó an-pâi.

遮有咱的理想佮向望，
Tsia ū lán ê lí-sióng kah ǹg-bāng,

嘛有咱的關懷。
mā ū lán ê kuan-huâi.

認真、拍拚、團結、和諧，
Jīn-tsin, phah-piànn, thuân-kiat, hô-hâi,

創造幸福的未來。
tshòng-tsō hīng-hok ê bī-lâi.

第二課 伴手禮
Tē-jī khò Phuānn-tshiú-lé

去外國，看朋友，
Khì guā-kok, khuànn pîng-iú,

欲攢啥物伴手禮？
beh tshuân siánn-mih phuānn-tshiú-lé?

送鹹酸甜，送王梨酥，
Sàng kiâm-sng-tinn, sàng ông-lâi-soo,

閣送阿里山的烏龍茶。
koh sàng A-lí-san ê oo-liông-tê.

予伊——
Hōo i──

一喙茶配一喙餅，
tsi̍t tshuì tê phuè tsi̍t tshuì piánn,

一喙餅配一喙茶。
tsi̍t tshuì piánn phuè tsi̍t tshuì tê.

嗯！
Mh!

芳！芳芳！芳芳芳！
Phang! Phang-phang! Phang-phang-phang!

正港是臺灣的好滋味，
Tsiànn-káng sī Tâi-uân ê hó tsu-bī,

是上讚、上特別的伴手禮。
sī siōng tsán, siōng ti̍k-pia̍t ê phuānn-tshiú-lé.

第三課 比懸低
Tē-sann khò Pí kuân-kē

#Oo le#! #Oo le#! #Oo le#!
#Oo le#! #Oo le#! #Oo le#!

學校舉辦運動會，
Ha̍k-hāu kí-pān ūn-tōng-huē,

五彩的旗仔佇空中飛。
ngóo-tshái ê kî-á tī khong-tiong pue.

高手來相會，
Ko-tshiú lâi siong-huē,

來遮比懸低。
lâi tsia pí kuân-kē.

跳高的展輕功，
Thiàu-ko--ê tián khin-kong,

走標的走若飛。
tsáu-pio--ê tsáu ná pue.

搝大索，嘿，嘿，嘿！
Khiú-tuā-soh, heh, heh, heh!

加油的聲音，
Ka-iû ê siann-im,

#Oo le#! #Oo le#! #Oo le#!
#Oo le#! #Oo le#! #Oo le#!

嘿，嘿，嘿！
heh, heh, heh!

贏的莫聳勢，
Iânn--ê mài sáng-sè,

#Oo le#! #Oo le#! #Oo le#!
#Oo le#! #Oo le#! #Oo le#!

輸的莫歹勢，
su--ê mài pháinn-sè,

明年猶閣有機會。
mê-nî iáu-koh ū ki-huē.

第四課 無彩的十分鐘
Tē-sì khò Bô-tshái ê tsa̍p hun-tsing

緊！緊！緊！
Kín! Kín! Kín!

下課干焦十分鐘。
Hā-khò kan-na tsa̍p hun-tsing.

緊來去拍球，
Kín lâi-khì phah-kiû,

緊來去買涼水，
Kín lâi-khì bé liâng-tsuí,

緊來去覕相揣。
Kín lâi-khì bih-sio-tshuē.

砰！硞！啊！
Póng! Khok! Ah!

阿成仔挵著，
A-sîng--á lòng --tio̍h,

阿英仔摖著，
A-ing--á tshè --tio̍h,

阿喜仔扭著，
A-hí--á láu --tio̍h,

阿勇仔擠著。
A-ióng--á tsik --tio̍h.

哎唷！
Aih-ioh!

球無拍著，
Kiû bô phah --tio̍h,

涼水無買著，
liâng-tsuí bô bé --tio̍h,

逐項攏總無耍著，
ta̍k hāng lóng-tsóng bô sńg --tio̍h,

無彩的十分鐘。
bô-tshái ê tsa̍p hun-tsing.

第五課 心情的滋味
Tē-gōo khò Sim-tsîng ê tsu-bī

煩惱的滋味，若像原味的咖啡，
Huân-ló ê tsu-bī, ná-tshiūnn guân-bī ê ka-pi,

苦苦苦。
khóo-khóo-khóo.

阿母的安慰，若像摻落去的冰糖，
A-bú ê an-uì, ná tshiūnn tsham --lo̍h-khì ê ping-thn̂g,

甜閣芳。
tinn koh phang.

驚惶的滋味，若像厚味的薑母汁，
Kiann-hiânn ê tsu-bī, ná-tshiūnn kāu-bī ê kiunn-bó-tsiap,

薟薟薟。
hiam-hiam-hiam.

阿爸的安慰，若像摻落去的烏糖，
A-pah ê an-uì, ná-tshiūnn tsham --lo̍h-khì ê oo-thn̂g,

芳閣甜。
phang koh tinn.

這款芳甜的滋味，我嘛欲倒佇阿爸、阿母的杯仔內，
Tsit khuán phang tinn ê tsu-bī, guá mā beh tò tī a-pah, a-bú ê pue-á lāi,

溶佇in的心肝底。
iûnn tī in ê sim-kuann té.

