751 台東縣鄉土語言教材河洛語讀本下冊

第一課 民俗節慶
Tē-it khò bîn-sio̍k tsiat-khìng

（一）新正：
(It) Sin-tsiann: 

正月初一過新年，
Tsiann--gue̍h tshe-it kuè sin-nî,

炮聲四界滿滿是，
phàu siann sì-kè muá-muá-sī,

逐家恭喜祝好運，
ta̍k-ke kiong-hí tsiok hó ūn,

向望新年大趁錢。
ǹg-bāng sin-nî tuā thàn-tsînn.

（二）元宵：
(Jī) Guân-siau:

正月#十五#是元宵，
Tsiann--gue̍h #tsa̍p-gōo# sī Guân-siau,

臆著燈猜好彩頭，
ioh-tio̍h ting-tshai hó-tshái-thâu,

人山人海賞花燈，
jîn-san-jîn-hái siúnn hue-ting,

爭看#寒單#毋驚炮。
tsing khuànn #Hân-tan# m̄ kiann phàu.

（三）清明：
(Sann) Tshing-bîng:

三月清明好風光，
Sann-gue̍h Tshing-bîng hó hong-kong,

大細相招去培墓，
tuā-sè sio-tsio khì puē-bōng,

燒香拜拜獻祭品，
sio-hiunn pài-pài hiàn tsè-phín,

祖先恩德記心中。
tsóo-sian un-tik kì sim-tiong.

（四）端陽：
(Sì) Tuan-iông:

五月初五是端陽，
Gōo-gue̍h tshe-gōo sī Tuan-iông,

插蒲縛粽意深長，
tshah pôo pa̍k tsàng ì tshim-tiông,

龍船競渡有來歷，
lîng-tsûn kīng-tōo ū lâi-li̍k,

#三閭#大夫萬古芳。
#Sam-lî# tāi-hu bān-kóo hong.

（五）七夕：
(Gōo) Tshit-sia̍h:

七月七日下昏暗時，
Tshit-gue̍h tshit ji̍t e-hng-àm sî,

#牛郎##織女#相會期，
#Gû-nn̂g# #Tsit-lí# siong-huē kî,

這馬定做情人節，
tsit-má tīng tsò Tsîng-jîn-tseh,

年年今夜有詩意。
nî-nî kim-iā ū si-ì.

（六）中元：
(La̍k) Tiong-guân:

七月#十五#是中元，
Tshit-gue̍h #tsa̍p-gōo# sī Tiong-guân,

普渡祭孤還心願，
phóo-tōo tsè-koo hîng sim-guān,

起厝嫁娶無人愛，
khí-tshù kè-tshuā bô lâng ài,

鬼月出門心袂安。
kuí-gue̍h tshut-mn̂g sim bē an.

（七）中秋：
(Tshit) Tiong-tshiu:

八月十五是中秋，
Peh gue̍h tsa̍p-gōo sī Tiong-tshiu,

逐家團圓賞月娘，
ta̍k-ke thuân-înn siúnn gue̍h-niû,

月餅文旦真好食，
gue̍h-piánn bûn-tàn tsin hó-tsia̍h,

愛知其中有原由。
ài tsai kî-tiong ū guân-iû.

（八）重陽：
(Peh) Tiông-iông:

九月九日是重陽，
Káu gue̍h káu-ji̍t sī Tiông-iông,

登高運動保健康，
ting-ko ūn-tōng pó kiān-khong,

敬老尊賢好風俗，
kìng nóo tsun hiân hó hong-sio̍k,

逐家應該加發揚。
ta̍k-ke ing-kai ke huat-iông.

（九）冬節：
(Káu) Tang-tseh:

十一月來到冬節，
Tsa̍p-it --gue̍h lâi-kàu tang-tseh,

一年當中日上短，
tsi̍t nî tang-tiong ji̍t siōng té,

自古風俗愛進補，
tsū-kóo hong-sio̍k ài tsìn-póo,

圓仔食了加一歲。
înn-á tsia̍h liáu ke tsi̍t huè.

（十）過年暝：
(Tsa̍p) Kuè-nî mê:

十二月尾過年暝，
Tsa̍p-jī-gue̍h-bué kuè-nî mê,

出外的人趕回家，
tshut-guā ê lâng kuánn huê ke,

大細圍爐慶團圓，
tuā-sè uî-lôo khìng thuân-înn,

逐家守暝到五更。
ta̍k-ke tsiú-mê kàu gōo-kenn.

第二課 禮貌應對的話
Tē-jī khò lé-māu ìng-tuì ê uē

（一）早起時起來向序大人請安，
(It) Tsá-khí-sî khí --lâi hiòng sī-tuā-lâng tshíng-an,

抑是平輩互相招呼，
ia̍h-sī pênn-puè hōo-siong tsio-hoo,

佮回應下輩的請安時，
kah huê-ìng ē-puè ê tshíng-an sî,

通常愛講：「𠢕早」，
thong-siông ài kóng: “Gâu-tsá”,

「你嘛𠢕早」。（回應時講）
“lí mā gâu-tsá”. (huê-ìng sî kóng) 

（二）佇路裡拄著熟似的人時，
(Jī) Tī lōo--lí tú-tio̍h si̍k-sāi ê lâng sî,

通常愛講：「𠢕早！」
thong-siông ài kóng: “Gâu-tsá!”

「請問你欲去佗位？」
“Tshiánn-mn̄g lí beh khì tó-uī?”

「你食飽未？」
“Lí tsia̍h-pá --buē?”

「若有閒，請你來阮兜奉茶！」
“Nā ū-îng, tshiánn lí lâi guán tau hōng-tê!”

「無，我先失禮！」
“Bô, guá sing sit-lé!”

「再會！」
“Tsài-huē!”

（對無熟似的人，為著表示禮貌，嘛會使得用）
(tuì bô si̍k-sāi ê lâng, uī-tio̍h piáu-sī lé-māu, mā ē-sái-tit iōng)

（三）有代誌麻煩別人的時，
(Sann) Ū tāi-tsì mâ-huân pa̍t-lâng ê sî,

通常愛講：「勞煩你」
thong-siông ài kóng: “Lô-huân --lí”

「予你真費神」
“Hōo lí tsin huì-sîn”

「拜託」
“Pài-thok”

「千萬（萬事）拜託」。
“Tshian-bān (Bān-sū) pài-thok.”

（四）接受別人的幫助時，
(Sì) Tsiap-siū pa̍t-lâng ê pang-tsōo sî,

通常愛講：「多謝！」
thong-siông ài kóng: “To-siā!”

「感謝！」
“Kám-siā!”

「勞力！」
“Lóo-la̍t!”

（五）別人欲送物件予咱的時，
(Gōo) Pa̍t-lâng beh sàng mi̍h-kiānn hōo lán ê sî,

通常愛講：「歹勢啦！」
thong-siông ài kóng: “Pháinn-sè --lah!”

「毋通啦！」
“M̄-thang --lah!”

「你家己留咧用囉！」
“Lí ka-tī lâu teh iōng --looh!”

「我擔當袂起啦！」
“Guá tam-tng bē khí --lah!”

「哪欲遐爾厚禮數咧！」
“Ná beh hiah-nī kāu-lé-sòo --leh!”

「粗俗物仔啦，莫棄嫌啦！」
“Tshoo-sio̍k mi̍h-á --lah, mài khì-hiâm --lah!”

（送的人用）
(sàng ê lâng iōng)

「喙食物仔啦，免客氣啦！」
“Tshuì-tsia̍h-mi̍h-á --lah, bián kheh-khì --lah!”

（送的人用）
(sàng ê lâng iōng)

「貪財乎！」
“Tham-tsâi --honnh!”

「按呢我就無細膩乎！」
“Án-ne guá tō bô-sè-jī --honnh!”

（六）有對不起別人的時陣，
(La̍k) Ū tuì-put-khí pa̍t-lâng ê sî-tsūn,

通常愛講：「失禮」
thong-siông ài kóng: “Sit-lé”

「真歹勢」
“Tsin pháinn-sè”

「真對不住」
“Tsin tuì-put-tsū”

「請你原諒」。
“Tshiánn lí guân-liōng.”

（七）朋友互相訪問的時，
(Tshit) Pîng-iú hōo-siong hóng-būn ê sî,

通常愛講：「久見」
thong-siông ài kóng: “Kiú-kiàn”

「真幸會」
“Tsin hīng-huē”

「你愈來愈少年乎！」
“Lí jú lâi jú siàu-liân --honnh!”

「你身體猶原遐爾康健！」
“Lí sin-thé iu-guân hiah-nī khong-kiān!”

「你愈來愈緣投乎！」（男性）
“Lí jú lâi jú iân-tâu --honnh!” (lâm-sìng)

「你愈來愈媠乎！」（女性）
“Lí jú lâi jú suí --honnh!” (lú-sìng)

「你最近有加發福乎！」
“Lí tsuè-kīn ū ke huat-hok --honnh!”

「請多多指教！」
“Tshiánn to-to tsí-kàu!”

「請多多關照！」
“Tshiánn to-to kuan-tsiàu!”

（八）去別人的厝做客的時，
(Peh) Khì pa̍t-lâng ê tshù tsò-kheh ê sî,

通常愛講：「恁這間厝真四序乎！」
thong-siông ài kóng: “Lín tsit king tshù tsin sù-sī --honnh!”

「毋成厝啦，有通好蹛就好啦！」（主人）
“M̄-tsiânn tshù --lah, ū thang hó tuà tō hó --lah!” (tsú-lâng)

「煮甲遐爾腥臊（豐沛）！」
“Tsú kah hiah-nī tshenn-tshau (phong-phài) !”

「凊彩爾爾，粗菜薄酒啦！
“Tshìn-tshái niā-niā, tshoo-tshài po̍h tsiú --lah!

請毋通細膩」（主人）
Tshiánn m̄-thang sè-jī” (tsú-lâng)

「真𠢕煮，煮甲遐爾好食！」
“Tsin gâu tsú, tsú kah hiah-nī hó-tsia̍h!”

「請寬寬用，毋免客氣！」（主人）
“Tshiánn khuann-khuann iōng, m̄-bián kheh-khì!” (tsú-lâng)

「予恁請甲真飽，真多謝！」
“Hōo lín tshiánn kah tsin pá, tsin to-siā!”

「我猶有代誌，欲先失禮！」
“Guá iáu ū tāi-tsì, beh sing sit-lé!”

「慢且是啦，著食予飽乎！」（主人）
“Bān-tshiánn-sī --lah, tio̍h tsia̍h hōo pá --honnh!” (tsú-lâng)

「再會！」
“Tsài-huē!”

「若有時間就閣來奉茶（𨑨迌）乎！」（主人）
“Nā ū sî-kan tō koh lâi hōng-tê (tshit-thô) --honnh!” (tsú-lâng)

第三課 傳統諺語
Tē-sann khò thuân-thóng gān-gí

細漢偷挽匏，大漢偷牽牛。
Sè-hàn thau bán pû, tuā-hàn thau khan gû. 

少年袂曉想，食老毋成樣。
Siàu-liân bē-hiáu siūnn, tsia̍h-lāu m̄-tsiânn-iūnn. 

有狀元學生，無狀元先生。
Ū tsiōng-guân ha̍k-sing, bô tsiōng-guân sian-sinn.

無魚蝦嘛好。
Bô hî hê mā hó.

好酒沉甕底。
Hó-tsiú tîm àng-té.

乞食趕廟公。
Khit-tsia̍h kuánn biō-kong.

拍人喝救人。
Phah lâng huah kiù-lâng.

死鴨硬喙桮。
Sí ah ngē tshuì-pue. 

#臺灣#錢淹跤目。
#Tâi-uân# tsînn im kha-ba̍k. 

有功無賞拍破就賠。
Ū kong bô siúnn phah-phuà tō puê.

甘願做牛，毋驚無犁通拖。
Kam-guān tsò gû, m̄ kiann bô lê thang thua. 

袂曉剃頭，拄著鬍鬚。
Bē-hiáu thì-thâu, tú-tio̍h hôo-tshiu.

三日無餾，peh上樹。
Sann ji̍t bô liū, peh tsiūnn tshiū.

生雞卵無，放雞屎有。
Senn ke-nn̄g bô, pàng ke-sái ū.

一兼二顧，摸蜊仔兼洗褲。
It kiam jī kòo, bong lâ-á kiam sé khòo.

第四課 環保衛生
Tē-sì khò khuân-pó uē-sing

#春嬌#𠢕早！
#Tshun-kiau# gâu-tsá!

#志明#你嘛𠢕早！
#Tsì-bîng# lí mā gâu-tsá! 

透早就遐爾骨力摒掃，
Thàu-tsá tō hiah-nī kut-la̍t piànn-sàu,

莫怪你會當選模範生，實在真感心。
bo̍k-kuài lí ē tòng-suán bôo-huān-sing, si̍t-tsāi tsin kám-sim. 

你按呢共我呵咾，
Lí án-ne kā guá o-ló,

害人煞一直歹勢起來。
hāi lâng suah it-ti̍t pháinn-sè --khí-lâi.

無啊！你七早八早揹甲大捾細捾，
Bô --ah! Lí tshit-tsá-peh-tsá phāinn kah tuā kuānn sè kuānn,

是欲去佗位咧？
sī beh khì tó-uī --leh? 

唉！最近按呢連紲落雨，
Haih! Tsuè-kīn án-ne liân-suà lo̍h-hōo,

落甲心肝真鬱卒，今仔日拄好出日頭，
lo̍h kah sim-kuann tsin ut-tsut, kin-á-ji̍t tú-hó tshut ji̍t-thâu,

又閣是禮拜日，
iū-koh sī lé-pài-ji̍t,

阮小妹透早就一直吵講叫我
guán sió-muē thàu-tsá tō it-ti̍t tshá kóng kiò guá

著𤆬伊去溪仔墘烘肉，才會使得，
tio̍h tshuā i khì khe-á-kînn hang bah, tsiah ē-sái-tit,

你若有趣味，歡迎你做伙來去。
lí nā ū tshù-bī, huan-gîng lí tsò-hué lâi-khì. 

多謝你的好意，毋過真無拄好，
To-siā lí ê hó-ì, m̄-koh tsin bô tú-hó,

阮阿爸去出張猶未轉來，
guán a-pah khì tshut-tiunn iáu-buē tńg--lâi,

阮阿母轉外家去看阮外媽，
guán a-bú tńg guā-ke khì khuànn guán guā-má,

交代我今仔日著愛顧厝，
kau-tài guá kin-á-ji̍t tio̍h-ài kòo-tshù,

真無彩，袂當和恁同齊去。
tsin bô-tshái, bē-tàng hām lín tâng-tsê khì.

無要緊啦，後擺猶有真濟機會咧，
Bô iàu-kín --lah, āu-pái iáu ū tsin tsē ki-huē --leh,

無，阮欲來去矣嘿！
bô, guán beh lâi-khì --ah --heh!

慢且咧！先生有咧講，
Bān-tshiánn --leh! Sian-sinn ū teh kóng,

咱若出門去外位𨑨迌，
lán nā tshut-mn̂g khì guā-uī tshit-thô,

著愛注意環保衛生，
tio̍h-ài tsù-ì khuân-pó uē-sing,

毋通四界汙穢，若是烘肉了後，
m̄-thang sì-kè u-uè,nā-sī hang bah liáu-āu,

愛特別斟酌共火種拍予化，才袂引起火災。
ài ti̍k-pia̍t tsim-tsiok kā hué-tsíng phah hōo hua, tsiah bē ín-khí hué-tsai. 

多謝你的提醒，你看，
To-siā lí ê thê-tshénn, lí khuànn,

人我隨身嘛有帶糞埽袋仔，
lâng guá suî-sin mā ū tuà pùn-sò tē-á,

環保衛生我一向攏真重視，
khuân-pó uē-sing guá it-hiòng lóng tsin tiōng-sī,

你毋通袂記得，
lí m̄-thang bē-kì-tit,

我頂月日才加入環保義工爾爾。
guá tíng-gue̍h-ji̍t tsiah ka-ji̍p khuân-pó gī-kang niā-niā. 

按呢我就放心啦，祝恁耍甲真心適，
Án-ne guá tō hòng-sim --lah, tsiok lín sńg kah tsin sim-sik,

三不五時仔著𤆬恁小妹來阮兜𨑨迌，再會！
sam-put-gōo-sî-á tio̍h tshuā lín sió-muē lâi guán tau tshit-thô, tsài-huē! 

會啦，再會！
Ē --lah, tsài-huē!

第五課 臺灣民間笑話
Tē-gōo khò Tâi-uân bîn-kan tshiò-uē

（一）祕密
(It) Pì-bi̍t

以前，有一个作穡人，
Í-tsîng, ū tsi̍t ê tsoh-sit-lâng,

有一日去園裡做工課，
ū tsi̍t ji̍t khì hn̂g --lí tsò khang-khuè,

做了一下忝就佇樹仔跤歇睏，
tsò liáu tsi̍t-ē thiám tō tī tshiū-á-kha hioh-khùn,

一陣涼風吹過來煞佇遐盹龜。
tsi̍t tsūn liâng hong tshue --kuè-lâi suah tī hia tuh-ku.

毋知通好轉去食晝。
M̄ tsai thang hó tńg-khì tsia̍h-tàu.

In某看過晝矣！
In bóo khuànn kuè tàu --ah!

就出來門口埕共伊咻，
Tō tshut-lâi mn̂g-kháu-tiânn kā i hiu,

伊醒起來就大聲共應講：
i tshénn --khí-lâi tō tuā-siann kā ìn kóng:

等我鋤頭藏好咧啦！
tán guá tî-thâu tshàng hó --leh --lah!

過一時仔伊就轉到厝欲食飯，
Kuè tsi̍t-sî-á i tō tńg kàu tshù beh tsia̍h-pn̄g,

in某就對伊講：藏鋤頭是祕密的代誌，
in bóo tō tuì i kóng: tshàng tî-thâu sī pì-bi̍t ê tāi-tsì,

你哪喝甲遐爾大聲咧？
lí ná huah kah hiah-nī tuā-siann --leh?

若是予人知影，驚會予人攑去乎！
Nā-sī hōo lâng tsai-iánn, kiann ē hōo lâng gia̍h --khì --honnh!

伊聽了愈想愈無妥當，
I thiann liáu jú siūnn jú bô thò-tòng,

無khuà食飽就拚去園裡揣鋤頭，
bô-khuà tsia̍h-pá tō piànn khì hn̂g --lí tshuē tî-thâu,

害矣！煞真正無去矣！
hāi --ah! Suah tsin-tsiànn bô --khì --ah!

心肝真懊惱就閣轉來厝，
Sim-kuann tsin àu-náu tō koh tńg-lâi tshù,

in某就問伊講：
in bóo tō mn̄g i kóng:

你是按怎隨去隨閣轉來咧？
lí sī-án-tsuánn suî khì suî koh tńg --lâi --leh?

伊就倚佇in某的耳空邊，
I tō uá tī in bóo ê hīnn-khang-pinn,

細仔聲仔講：鋤頭拍毋見啦！
sè-á-siann-á kóng: tî-thâu phah-m̄-kìnn--lah!

（二）為囝出氣
(Jī) uī kiánn tshut-khuì

有一个囡仔真狡怪，
Ū tsi̍t ê gín-á tsin káu-kuài,

真愛創治人，不時和人冤家。
tsin ài tshòng-tī --lâng, put-sî hām lâng uan-ke.

有一日，為著小可代誌，
Ū tsi̍t ji̍t, uī-tio̍h sió-khuá tāi-tsì,

共伊厝邊的囡仔拍甲流鼻空血，
kā i tshù-pinn ê gín-á phah kah lâu phīnn-khang-hueh,

人的序大人就過來投，
lâng ê sī-tuā-lâng tō kuè-lâi tâu,

囡仔的阿公真受氣就共伊的孫仔搧兩下喙䫌，
gín-á ê a-kong tsin siū-khì tō kā i ê sun-á siàn nn̄g ē tshuì-phué,

彼个囡仔，就悽慘仔哭，
hit ê gín-á, tō tshi-tshám-á khàu,

牽死雞仔腸，攏騙袂恬，
khan-sí ke-á-tn̂g, lóng phiàn bē tiām,

in老爸看了真毋甘，
in lāu-pē khuànn liáu tsin m̄-kam,

毋過是家己的老爸共拍的，
m̄-koh sī ka-kī ê lāu-pē kā phah --ê,

嘛無法度通計較，
mā bô huat-tōo thang kè-kàu,

伊就當in老爸面前，
i tō tng in lāu-pē bīn-tsîng,

宛若搧家己兩下喙䫌予in老爸看，
uan-nā siàn ka-kī nn̄g ē tshuì-phué hōo in lāu-pē khuànn,

in老爸就共伊罵講：
in lāu-pē tō kā i mē kóng:

你是起痟是無，
lí sī khí-siáu sī --bô,

是按怎家己咧拍家己咧？
sī-án-tsuánn ka-kī teh phah ka-kī --leh?

囡仔的老爸就共應講：
Gín-á ê lāu-pē tō kā ìn kóng:

你會拍我的囝，
lí ē phah guá ê kiánn,

我嘛欲拍你的囝拄數。
guá mā beh phah lí ê kiánn tú-siàu .

第六課 答喙鼓
Tē-la̍k khò tap-tshuì-kóo

#春嬌#啊！我看你近來不日夜拍拚咧學臺語，
#Tshun-kiau# --ah! Guá khuànn lí kīn-lâi put ji̍t-iā phah-piànn teh o̍h Tâi-gí,

這是何乜苦咧！
tse sī hô-mí-khóo --leh!

#志明#！你此言差矣！
#Tsì-bîng#! Lí tshú giân tsha --ah!

咱講的臺語就是河洛話，
Lán kóng ê Tâi-gí tō sī Hô-lo̍k-uē,

這是正港的中原古音，
tse sī tsiànn-káng ê tiong-guân kóo-im,

上蓋文雅優美的語言，
siōng-kài bûn-ngá iu-bí ê gí-giân,

是咱祖先留落來真寶貴的文化遺產，
sī lán tsóo-sian lâu --lo̍h-lâi tsin pó-kuì ê bûn-huà uî-sán,

咱做囝孫的人，當然愛學予會曉，
lán tsò kiánn-sun ê lâng, tong-jiân ài o̍h hōo ē-hiáu,

而且閣共伊發揚光大才著啊！
jî-tshiánn koh kā i huat-iông-kong-tāi tsiah tio̍h --ah!

多謝你的提醒開破，
to-siā lí ê thê-tshénn khui-phuà,

我今後嘛欲綴你來學臺語，
guá kim-āu mā beh tuè lí lâi o̍h Tâi-gí,

拄才聽你的氣口，
tú-tsiah thiann lí ê khuì-kháu,

敢若已經真有研究的款乎！
kánn-ná í-king tsin ū gián-kiù ê khuán --honnh!

毋知會堪得予人考無？
M̄ tsai ē-kham-tit hōo lâng khó --bô?

講有研究是不敢當啦，
kóng ū gián-kìu sī put-kám-tong --lah,

只有淡薄仔的心得爾爾啦！
tsí-ū tām-po̍h-á ê sim-tik niā-niā --lah!

你是欲按怎共我考咧？
Lí sī beh án-tsuánn kā guá khó --leh? 

按呢，我每講一句國語，
án-ne, guá muí kóng tsi̍t kù kok-gí,

你愛真緊就用臺語翻譯過來，
lí ài tsin kín tō iōng Tâi-gí huan-i̍k --kuè-lâi,

袂使得有精差，
bē-sái-tit ū tsing-tsha,

假使若攏無毋著，
ká-sú nā lóng bô m̄-tio̍h,

我請你去合作社，
guá tshiánn lí khì ha̍p-tsok-siā,

隨在你欲食啥物攏好！
suî-tsāi lí beh tsia̍h siánn-mi̍h lóng hó! 

好，一言為定，請！
hó, it-giân-uî-tīng, tshiánn!

#公雞#－雞公；#母鴨#－鴨母；#熱鬧#－鬧熱；
#公雞#－ke-kang; #母鴨#－ah-bó; #熱鬧#－lāu-jia̍t; 

#日曆#－曆日；#乩童#－童乩；#鼻塞#－塞鼻；
#日曆#－la̍h-ji̍t; #乩童#－ tâng-ki; #鼻塞#－that-phīnn;

#便利#－利便；#習慣#－慣勢；#健康#－康健；
#便利#－lī-piān; #習慣#－kuàn-sì; #健康#－khong-kiān; 

#洩漏#－漏洩；#命運#－運命；#長久#－久長；
#泄漏#－lāu-sia̍p; #命運#－ūn-miā; #長久#－kú-tn̂g; 

#日出#－出日；#嫌棄#－棄嫌。
#日出#－tshut-ji̍t;  #嫌棄#－khì-hiâm. 

無啊，你哪攏綴人的話尾共人應倒反咧？
bô --ah, lí ná lóng tuè lâng ê uē-bué kā lâng ìn tò-píng --leh? 

敢有毋著？
kám ū m̄-tio̍h? 

毋著是無啦！好啦！
m̄-tio̍h sī --bô --lah! Hó --lah!

我這馬出較濟字的共你考，
Guá tsit-má tshut khah tsē jī ê kā lí khó,

看你猶會當應倒反無！
khuànn lí iáu ē-tàng ìn tò-huán --bô!

請！
tshiánn! 

#人緣好#－好人緣；#好彩頭#－好頭彩；
#人緣好#－hó lâng-iân; #好彩頭#－hó-thâu-tshái; 

#相思病#－病相思；#炒米粉#－米粉炒。
#相思病#－pēnn-siunn-si; #炒米粉#－bí-hún-tshá. 

#颱風虐行遷延客人北上演講#。
#颱風虐行遷延客人北上演講#。

風颱橫逆延延人客上北講演。
hong-thai hîng-gi̍k iân-tshiân lâng-kheh tsiūnn-pak káng-ián. 

#公狗內心喜歡母狗，旋溜外出等候母狗會面#。
#公狗內心喜歡母狗，旋溜外出等候母狗會面#。 

狗公心內歡喜狗母，
káu-kang sim-lāi huann-hí káu-bó,

溜旋出外候等狗母面會。
liu-suan tshut-guā hāu-tán káu-bó biān-huē. 

出甲這是啥物題目，
tshut kah tse sī siánn-mi̍h tê-bo̍k,

毋捌字閣兼無衛生，
m̄ bat jī koh kiam bô uē-sing,

害人應甲一直歹勢起來！
hāi lâng ìn kah it-ti̍t pháinn-sè --khí-lâi! 

失禮啦！
sit-lé --lah!

我毋是刁意故的啦！
Guá m̄ sī thiau-ì-kòo ê --lah!

這項考你袂倒，
Tsit hāng khó lí bē tó,

我換欲考你#臺灣#俗語，
guá uānn beh khó lí #Tâi-uân# sio̍k-gí,

我講一句國語的成語，
guá kóng tsi̍t kù kok-gí ê sîng-gí,

你愛用意思仝款的#臺灣#俗語來回答！
lí ài iōng ì-sù kāng-khuán ê #Tâi-uân# sio̍k-gí lâi huê-tap! 

好，請！
hó, tshiánn! 

#手足情深#。
#手足情深#. 

拍虎掠賊親兄弟。
phah hóo lia̍h tsha̍t tshin hiann-tī. 

#知足常樂#。
#知足常樂#.

無魚蝦嘛好。
bô hî hê mā hó.

#後來居上#。
#後來居上#. 

好酒沉甕底。
hó-tsiú tîm àng-té.

#青出於藍#。
#青出於藍#.

有狀元學生，無狀元先生。
ū tsiōng-guân ha̍k-sing, bô tsiōng-guân sian-sinn. 

#一舉兩得#。
#一舉兩得#. 

一兼二顧，摸蜊仔兼洗褲。
it kiam jī kòo, bong lâ-á kiam sé khòo. 

一兼二顧，摸蜊仔兼洗褲。
it kiam jī kòo, bong lâ-á kiam sé khòo. 

#志明#。
#Tsì-bîng#. 

#春嬌#。
#Tshun-kiau#. 

下台一鞠躬。
hā-tâi it kiok-kiong. 

第七課 #臺東#童話：#鯉魚山#
Tē-tshit khò #Tâi-tang# tông-uē: #Lí-hî-suann#

古早古早，有一隻#貓精#佮一尾#鯉魚精#，
Kóo-tsá kóo-tsá, ū tsi̍t tsiah #niau-tsiann# kah tsi̍t bué #lí-hî-tsiann#,

因為在生佇凡間作惡多端，
in-uī tsāi-senn tī huân-kan tsok-ok-to-tuan,

害死真濟人命，
hāi-sí tsin tsē lâng-miā,

#玉皇上帝#就將#貓精#收去天庭修行，
#io̍k-hông-siōng-tè# tō tsiong #niau-tsiann# siu khì thian-tîng siu-hīng,

予伊化身做一个顧倉庫的雜差仔，
hōo i huà-sin-tsò tsi̍t ê kòo tshng-khòo ê tsa̍p-tshe-á,

另外彼尾#鯉魚精#嘛予#王母娘娘#收去佇伊身邊，
līng-guā hit bué #lí-hî-tsiann# mā hōo #ông-bó-niû-niû# siu khì tī i sin-pinn,

化身做一个宮女，咧共伊侍候。
huà-sin tsò tsi̍t ê kiong-lí, leh kā i sū-hāu.

有一年的七月#十八#日，
Ū tsi̍t nî ê tshit-gue̍h #tsa̍p-peh# ji̍t,

拄好是#王母娘娘##一百萬#歲的生日，
tú-hó sī #ông-bó-niû-niû# #tsi̍t-pah-bān# huè ê senn-ji̍t,

天頂的眾仙，大家攏來共伊祝賀，
thinn-tíng ê tsiòng sian, tāi-ke lóng lâi kā i tsiok-hō,

而且閣送真濟真珠瑪瑙佮仙桃來共伊祝壽。
jî-tshiánn koh sàng tsin tsē tsin-tsu bé-ló kah sian-thô lâi kā i tsiok-sīu.

彼一日上帝嘛指派#貓精#
Hit tsi̍t ji̍t siōng-tè mā tsí-phài #niau-tsiann#

捀一粒稀世的珍寶－天鵝卵，
phâng tsi̍t lia̍p hi-sè ê tin-pó － thian-gô nn̄g,

過去欲共伊祝壽，
kuè-khì beh kā i tsiok-siū,

#貓精#行入#王母娘娘#的宮內，
#niau-tsiann# kiânn-ji̍p #ông-bó-niû-niû# ê kiong-lāi,

經過#蓮花池#邊的時陣，
king-kuè #liân-hue-tî# pinn ê sî-tsūn,

無疑悟予彼个真愛滾耍笑的#鯉魚精#，
bô-gî-ngōo hōo hit ê tsin ài kún-sńg-tshiò ê #lí-hî-tsiann#,

偷對後尾共伊嚇著驚，
thau tuì āu-bué kā i heh tio̍h-kiann,

害彼隻#貓精#跋一倒，
hāi hit tsiah #niau-tsiann# pua̍h tsi̍t tó,

彼粒天鵝卵煞挵破去，
hit lia̍p thian-gô nn̄g suah lòng phuà --khì,

上帝佮#王母娘娘#知影了後攏真受氣，
siōng-tè kah #ông-bó-niû-niû# tsai-iánn liáu-āu lóng tsin siū-khì,

就罰in兩个閣再落來凡間受苦。
tō hua̍t in nn̄g ê koh tsài lo̍h lâi huân-kan sīu-khóo.

in兩个就來到#臺東#，
In nn̄g ê tō lâi-kàu #Tâi-tang#,

恢復原形，
khue-ho̍k guân-hîng,

#貓精#蹛佇#卑南溪邊#，
#niau-tsiann# tuà tī #Pi-lâm-khe-pinn#,

#鯉魚精#蹛佇海墘。
#lí-hî-tsiann# tuà tī hái-kînn.

#貓精#若看著#鯉魚精#就想著
#Niau-tsiann# nā khuànn-tio̍h #lí-hî-tsiann# tō siūnn-tio̍h 

挵破天鵝卵的代誌，就起懊惱，
lòng-phuà thian-gô nn̄g ê tāi-tsì, tō khí àu-náu,

即時就跳過欲去共咬，
tsik-sî tō thiàu --kuè beh khì kā kā,

毋過#鯉魚精#的目睭真金，
m̄-koh #lí-hî-tsiann# ê ba̍k-tsiu tsin kim,

伊真緊就發覺，
i tsin kín tō huat-kak,

隨時跳落海底，
suî-sî thiàu lo̍h hái-té,

予#貓精#攏咬伊袂著，
hōo #niau-tsiann# lóng kā i bē tio̍h,

按呢大家嘛相安無事。
án-ne tāi-ke mā siong-an-bô-sū.

有一日，毋知對佗位來了一隻真壓霸的#猴精#，
Ū tsi̍t ji̍t, m̄ tsai uì tó-uī lâi liáu tsi̍t tsiah tsin ah-pà ê #kâu-tsiann#,

無緣無故就將彼隻#貓精#咬死，
bô-iân-bô-kòo tō tsiong hit tsiah #niau-tsiann# kā--sí,

共伊拆食落腹了後，
kā i thiah-tsia̍h-lo̍h-pak liáu-āu,

閣將#鯉魚精#彼對目睭共挖起來，
koh tsiong #lí-hî-tsiann# hit tuì ba̍k-tsiu kā ué --khí-lâi,

實在有夠酷刑。
si̍t-tsāi ū-kàu khok-hîng.

上帝知影了後就下令#雷公#起雷將
Siōng-tè tsai-iánn liáu-āu tō hā-līng #luî-kong# khí luî tsiong 

彼隻#猴精#摃死，
hit tsiah #kâu-tsiann# kòng--sí,

惡有惡報，這嘛是#猴精#做惡的報應。
ok-iú-ok-pò, tse mā sī #kâu-tsiann# tsuè ok ê pò-ìng.

這三隻妖精死了後就變做#三#粒山，
Tse sann tsiah iau-tsiann sí liáu-āu tō piàn-tsò #sann# lia̍p suann,

這就是這馬#臺東市##鯉魚山#、#貓仔山#
tse tō sī tsit-má #Tâi-tang-tshī# #Lí-hî-suann#, #Niau-á-suann#

佮#猴仔山#的由來。
kah #Kâu-á-suann# ê îu-lâi.

第八課 #臺東#的元宵節
Tē-peh khò #Tâi-tang# ê Guân-siau-tseh

講著元宵，就會予人聯想著#臺東市#的迎鬧熱，
Kóng-tio̍h Guân-siau, tō ē hōo lâng liân-sióng tio̍h #Tâi-tang-tshī# ê ngiâ-lāu-jia̍t,

#臺東市#雖然是一个小都市，
#Tâi-tang-tshī# sui-jiân sī tsi̍t ê sió too-tshī,

人口只有#十萬#左右仔爾爾，
jîn-kháu tsí-ū #tsa̍p-bān# tsó-īu-á niā-niā,

但是每年的元宵迎鬧熱，
tān-sī muí-nî ê Guân-siau Ngiâ-lāu-jia̍t,

會當講是#臺灣#全島上蓋鬧熱的，
ē-tàng kóng sī #Tâi-uân# tsuân-tó siōng kài lāu-jia̍t ê,

每年攏吸收真濟國內外的觀光客，
muí nî lóng khip-siu tsin tsē kok-lāi-guā ê kuan-kong-kheh,

來#臺東#看鬧熱，一時間，
lâi #Tâi-tang# khuànn lāu-jia̍t, tsi̍t-sî-kan,

#臺東市#的人口，
#Tâi-tang-tshī# ê jîn-kháu,

好親像共欲規倍濟，街仔路一四界，
hó-tshin-tshīunn kā beh kui puē tsē, ke-á-lōo tsi̍t-sì-kè,

人𤲍人，鬧熱滾滾，袂輸一个大都市的勢面。
lâng kheh lâng, lāu-jia̍t-kún-kún, bē-su tsi̍t ê tuā too-tshī ê sè-bīn.

元宵迎神明，賞花燈，
Guân-siau ngiâ-sîn-bîng, siúnn hue-ting,

原本就是咱#臺灣人#傳統的風俗，
guân-pún tō sī lán #Tâi-uân-lâng# thuân-thóng ê hong-sio̍k,

自從#日本#統治的時陣，
tsū-tsiông #Ji̍t-pún# thóng-tī ê sî-tsūn,

提倡皇民化運動，
thê-tshiòng hông-bîn-huà ūn-tōng,

要求咱#臺灣人#著愛穿和服，
iau-kîu lán #Tâi-uân-lâng# tio̍h-ài tshīng hô-ho̍k,

講日語，拜in#日本#的神明，
kóng Ji̍t-gí, pài in #Ji̍t-pún# ê sîn-bîng,

連咱的神明都欲共咱燒掉，
liân lán ê sîn-bîng to beh kā lán sio-tiāu,

若有當予咱迎神明慶祝元宵咧！
ná ū-tàng hōo lán ngiâ sîn-bîng khìng-tsiok Guân-siau --leh!

咱#臺東#算較好運，
Lán #Tâi-tang# sǹg khah hó-ūn,

當年拄著較理解的#日本#廳長，
tong-nî tú-tio̍h khah lí-kái ê #Ji̍t-pún# thiann-tiúnn,

會曉尊重咱的風俗，
ē-hiáu tsun-tiōng lán ê hong-sio̍k,

無共咱阻擋迎神明，
bô kā lán tsóo-tòng ngiâ sîn-bîng,

演變的結果，才有今仔日的場面。
ián-piàn ê kiat-kó, tsiah ū kin-á-ji̍t ê tîunn-bīn.

元宵迎鬧熱，有真濟神轎佮陣頭，
Guân-siau ngiâ-lāu-jia̍t, ū tsin tsē sîn-kiō kah tīn-thâu,

陣頭中有弄獅、弄龍、八家將、車鼓陣、
tīn-thâu-tiong ū lāng-sai, lāng-lîng, pat-ka-tsiòng, tshia-kóo-tīn,

宋江陣、#寒單爺#等等，
Sòng-kang-tīn, #Hân-tan-iâ# tíng-tíng,

遊行所經過的所在，一四界人山人海，
îu-hîng sóo king-kuè ê sóo-tsāi, tsi̍t-sì-kè jîn-san-jîn-hái,

鑼鼓喧天，炮仔聲響無停。
lô-kóo suan thian, phàu-á siann hiáng bô thîng.

所有的陣頭中上蓋予人注目的就是#寒單爺#，
Sóo-ū ê tīn-thâu tiong siōng kài hōo lâng tsù-bo̍k ê tō sī #Hân-tan-iâ#,

#寒單爺#是用一條椅轎，
#Hân-tan-iâ# sī iōng tsi̍t liâu í-kiō,

四个人扛一个打扮做#寒單爺#的人，
sì ê lâng kng tsi̍t ê tánn-pān-tsò #hân-tan-iâ# ê lâng,

大家干焦穿一領短褲節仔，
tāi-ke kan-na tshīng tsi̍t niá té-khòo-tsat-á,

褪腹裼，#寒單爺#只不過加掛
thǹg-pak-theh, #hân-tan-iâ# tsí-put-kò ke kuà

一副目鏡佮夯一支樹仔椏爾爾。
tsi̍t hù ba̍k-kiànn kah giâ tsi̍t ki tshiū-á-ue niā-niā.

四面八方的連炮一捾接一捾，
Sù-bīn-pat-hong ê liân phàu tsi̍t kuānn tsiap tsi̍t kuānn,

圍甲密密密。炮聲若霆雷，
uî kah ba̍t-ba̍t-ba̍t. Phàu-siann ná tân-luî,

煙火衝雲霄，
ian-hué tshiong hûn-siau,

#寒單爺#親像佇千軍萬馬當中
#hân-tan-iâ# tshin-tshiūnn tī tshian-kun-bān-má tang-tiong

橫衝直撞，萬夫不敵的英雄，
huâinn-tshiong-ti̍t-tōng, bān-hu-put-ti̍k ê ing-hiông,

雖然滿身傷疼，猶原面不改色，
sui-jiân muá-sin siong-thiànn, iu-guân bīn-put-kái-sik,

充份表現#臺東人#勇敢的精神
tshiong-hūn piáu-hiān #Tâi-tang-lâng# ióng-kám ê tsing-sîn 

佮對神明的誠敬。
kah tuì sîn-bîng ê sîng-kìng.

近年來，
Kīn-nî lâi, 

#寒單爺#嘛捌受邀請去西部
#hân-tan-iâ# mā bat siū iau-tshiánn khì se-pōo

慶典活動中表演，
khìng-tián ua̍h-tāng tiong piáu-ián,

予西部的觀眾大開眼界。
hōo se-pōo ê kuan-tsiòng tāi-khai-gán-kài.

#臺東市#元宵的迎鬧熱和
#Tâi-tang-tshī# Guân-siau ê ngiâ-lāu-jia̍t hām

#鹽水#的蜂炮比起來，
#Kiâm-tsuí# ê phang-phàu pí --khí-lâi,

會當講是各有千秋，
ē-tàng kóng sī kok íu tshian-tshiu,

這一个東，
tse tsi̍t ê tang,

一个西的兩个城鎮，
tsi̍t ê sai ê nn̄g ê siânn-tìn,

將新正年節的鬧熱氣氛
tsiong sin-tsiann nî-tseh ê lāu-jia̍t khì-hun 

提升到上懸的境界，
thê-sing kàu siōng kuân ê kíng-kài,

毋捌看過#寒單爺#的朋友，
m̄ bat khuànn-kuè #hân-tan-iâ# ê pîng-iú,

請毋通錯過一年一擺的元宵。
tshiánn m̄-thang tshò-kuè tsi̍t nî tsi̍t pái ê Guân-siau.

第九課 #臺灣#民間故事：虎姑婆
Tē-káu khò #Tâi-uân# bîn-kan kòo-sū: Hóo-koo-pô

古早古早，佇一个田庄，
Kóo-tsá kóo-tsá, tī tsi̍t ê tshân-tsng,

蹛著一个婦人人佮伊兩个查某囝，
tuà tio̍h tsi̍t ê hū-jîn-lâng kah i nn̄g ê tsa-bóo-kiánn,

大的叫#阿金#，細的號做#阿玉#。
tuā--ê kiò #A-kim#, sè--ê hō-tsò #A-gio̍k#.

有一工，婦人人欲轉外家
Ū tsi̍t kang, hū-jîn-lâng beh tńg guā-ke 

去探親著愛過暝，
khì thàm-tshin tio̍h-ài kè-mê, 

就吩咐兩个查某囝愛斟酌顧厝。
tō huan-hù nn̄g ê tsa-bóo-kiánn ài tsim-tsiok kòo-tshù.

彼下昏暗，兩个姊妹仔真驚惶，
Hit e-hng-àm, nn̄g ê tsí-muē-á tsin kiann-hiânn, 

將門窗關予好，早早就去睏。
tsiong mn̂g-thang kuainn hōo hó, tsá-tsá tō khì khùn. 

無偌久，虎姑婆就來挵門，
Bô-guā-kú, hóo-koo-pô tō lâi lòng mn̂g,

#阿玉#問#阿金#：敢若有人來，
#A-gio̍k# mn̄g #A-kim#: kánn-ná ū lâng lâi,

毋知是阿母轉來無？
m̄ tsai sī a-bú tńg --lâi --bô? 

#阿金#共應講：無可能，
#A-kim# kā ìn kóng: bô khó-lîng,

阿母欲去的時，
a-bú beh khì ê sî,

明明講明仔早起才欲轉來的，
bîng-bîng kóng bîng-á tsá-khí tsiah beh tńg--lâi --ê, 

咱做咱睏莫插伊。
lán tsò lán khùn mài tshap --i. 

挵門的聲愈來愈大，
Lòng mn̂g ê siann jú lâi jú tuā, 

#阿玉#就向門外大聲喝：
#A-gio̍k# tō hiòng mn̂g-guā tuā-siann huah: 

是啥人啦！有啥物代誌？
sī siánn-lâng --lah! Ū siánn-mi̍h tāi-tsì? 

虎姑婆就講：我是恁姑婆啦！
Hóo-koo-pô tō kóng: guá sī lín koo-pô --lah! 

恁老母驚恁無伴毋敢睏，
Lín lāu-bú kiann lín bô phuānn m̄ kánn khùn, 

專工叫我來和恁做伴來的啦！
tsuan-kang kiò guá lâi hām lín tsò phuānn lâi ê --lah! 

#阿玉#聽了真歡喜，
#A-gio̍k# thiann liáu tsin huann-hí,

就開門予伊入來。
tō khui-mn̂g hōo i ji̍p--lâi. 

彼暝，#阿玉#和虎姑婆做伙睏，
Hit mê, #A-gio̍k# hām hóo-koo-pô tsò-hué khùn,

#阿金#睏另外一頂床。
#A-kim# khùn līng-guā tsi̍t tíng tshn̂g.

半暝的時陣，#阿金#予#ko̍k#、#ko̍k#、
Puànn-mê ê sî-tsūn, #A-kim# hōo #ko̍k#, #ko̍k#, 

#ko̍k#、#ko̍k#的聲音吵精神，
#ko̍k#, #ko̍k# ê siann-im tshá tsing-sîn, 

趕緊叫伊小妹的名，攏無應，
kuánn-kín kiò i sió-muē ê miâ, lóng bô ìn, 

伊就問姑婆講：姑婆，你咧食啥物？
i tō mn̄g koo-pô kóng: koo-pô, lí teh tsia̍h siánn-mi̍h? 

姑婆講：我咧哺塗豆啦！
Koo-pô kóng: guá teh pōo thôo-tāu --lah! 

#阿金#講：會當淡薄仔予我無？
#A-kim# kóng: ē-tàng tām-po̍h-á hōo guá --bô?

虎姑婆就提一寡予伊，
Hóo-koo-pô tō the̍h tsi̍t-kuá hōo --i, 

#阿金#發覺姑婆予伊的物件毋是塗豆，
#A-kim# huat-kak koo-pô hōo i ê mi̍h-kiānn m̄ sī thôo-tāu, 

是指頭仔，知影小妹被害啊！
sī tsíng-thâu-á, tsai-iánn sió-muāi pī-hāi --ah! 

驚甲跤手冷吱吱，閣起雞母皮，
Kiann kah kha-tshiú líng-ki-ki, koh khí ke-bó-phuê, 

伊家己知影這陣就是生死的關頭，
i ka-tī tsai-iánn tsit-tsūn tō sī senn-sí ê kuan-thâu, 

若欲用力拚，絕對袂贏，
nā beh iōng-la̍t piànn, tsua̍t-tuì bē iânn, 

只好用巧智來和伊輸贏。
tsí-hó iōng khiáu-tì lâi hām i su-iânn.

#阿金#就假意共虎姑婆講：
#A-kim# tō ké-ì kā hóo-koo-pô kóng: 

姑婆，我尿真緊，欲出去放尿，
koo-pô, guá jiō tsin kín, beh tshut khì pàng-jiō, 

虎姑婆真受氣共伊恐嚇講：
hóo-koo-pô tsin siū-khì kā i khióng-hat kóng: 

死囡仔，你敢是欲借機會溜旋乎，
sí-gín-á, lí kánn sī beh tsioh ki-huē liu-suan --honnh, 

虎姑婆就提一條索仔，
hóo-koo-pô tō the̍h tsi̍t tiâu soh-á, 

一頭共#阿金#縛咧，
tsi̍t thâu kā #A-kim# pa̍k --leh,

一頭伊的手牽咧，
tsi̍t thâu i ê tshiú khan --leh,

按呢才放心予伊出去。
án-ne tsiah hòng-sim hōo i tshut-khì. 

#阿金#出門了後，趕緊將索仔敨開，
#A-kim# tshut-mn̂g liáu-āu, kuánn-kín tsiong soh-á tháu --khui, 

共縛佇柱仔，家己走去覕佇一欉樹仔頂，
kā pa̍k tī thiāu-á, ka-kī tsáu-khì bih tī tsi̍t tsâng tshiū-á-tíng, 

虎姑婆等無看#阿金#轉來，
hóo-koo-pô tán bô khuànn #A-kim# tńg--lâi, 

就出去揣，
tō tshut-khì tshuē, 

一時仔就去予揣著，
tsi̍t-sî-á tō khì hōo tshuē--tio̍h, 

伊佇樹跤向樹頂大聲罵：
i tī tshiū-kha hiòng tshiū-tíng tuā-siann mē:

嘿！你也敢騙我，乖乖仔落來予我食，
heh! Lí iā kánn phiàn guá, kuai-kuai-á lo̍h lâi hōo guá tsia̍h, 

#阿金#講：我平時上愛食燒的塗豆油，
#A-kim# kóng: guá pîng-sî siōng ài tsia̍h sio ê thôo-tāu-iû, 

生本愛死，請你煮一桶塗豆油予我食，
senn-pún ài sí, tshiánn lí tsú tsi̍t tháng thôo-tāu-iû hōo guá tsia̍h,

我若食了就跳落去予你食，好無？
guá nā tsia̍h liáu tō thiàu lo̍h-khì hōo lí tsia̍h, hó  --bô?

虎姑婆毋知是計，
Hóo-koo-pô m̄ tsai sī kè, 

誠實煮一桶燒滾滾的油，
tsiânn-si̍t tsú tsi̍t tháng sio-kún-kún ê iû, 

用索仔吊起樹仔頂予#阿金#，
iōng soh-á tiàu-khí tshiū-á-tíng hōo #A-kim#, 

#阿金#假影啉了就騙虎姑婆喙擘開開，
#A-kim# ké-iánn lim liáu tō phiàn hóo-koo-pô tshuì peh khui-khui, 

伊欲跳落來予伊食，
i beh thiàu --lo̍h-lâi hōo i tsia̍h, 

虎姑婆就真正喙擘開開咧等伊，
hóo-koo-pô tō tsin-tsiànn tshuì peh-khui-khui leh tán i, 

#阿金#就相準準將燒油共倒落去，
#A-kim# tō siòng-tsún-tsún tsiong sio iû kā tò --lo̍h-khì, 

虎姑婆煞予油燙死去。
hóo-koo-pô suah hōo iû thǹg-sí--khì.

第十課 #臺灣#民間故事：賣芳屁
Tē-tsa̍p khò #Tâi-uân# bîn-kan kòo-sū：bē phang phuì

往過有兩兄弟，阿兄真貪心壓霸，
Íng-kuè ū nn̄g hiann-tī, a-hiann tsin tham-sim ah-pà, 

小弟蓋忠厚老實。
sió-tī kài tiong-hōo láu-si̍t. 

兩兄弟本來公家一隻牛，
Nn̄g hiann-tī pún-lâi kong-ke tsi̍t tsiah gû, 

但是，經過無偌久，
tān-sī, king-kuè bô-guā-kú, 

阿兄就用計智共彼隻牛騙佔去，變家己的。
a-hiann tō iōng kè-tì kā hit tsiah gû phiàn tsiàm --khì, piàn ka-tī ê.

春天來矣！大家攏咧耕田，
Tshun-thinn lâi --ah! Tāi-ke lóng leh king-tshân, 

獨獨小弟無牛通犁，
to̍k-to̍k sió-tī bô gû thang lê,

姑不將將厝裡彼隻黃狗掠來代替，
koo-put-tsiong tsiong tshù --lí hit tsiah n̂g káu lia̍h lâi tāi-thè, 

欲犁田的時，小弟先用飯丸共擲佇頭前，
beh lê-tshân ê sî, sió-tī sing iōng pn̄g-uân kā tàn tī thâu-tsîng, 

狗仔想欲食飯丸就拚命拖犁，
káu-á siūnn beh tsia̍h pn̄g-uân tō piànn-miā thua lê, 

按呢伊彼坵田嘛予伊犁好矣！
án-ne i hit khu tshân mā hōo i lê hó --ah!

阿兄騙著小弟彼隻牛了後，
A-hiann phiàn tio̍h sió-tī hit tsiah gû liáu-āu, 

無偌久就將彼隻牛跋筊跋輸去矣，
bô-guā-kú tō tsiong hit tsiah gû pua̍h-kiáu pua̍h-su --khì --ah, 

伊聽講小弟彼隻黃狗會犁田，
i thiann-kóng sió-tī hit tsiah n̂g káu ē lê-tshân, 

就來共小弟借去欲犁田，
tō lâi kā sió-tī tsioh khì beh lê-tshân, 

毋過彼隻狗毋肯拖犁，
m̄-koh hit tsiah káu m̄ khíng thua lê,

阿兄就發性地，
a-hiann tō huat-sìng-tē, 

將彼隻狗仔活活共摃死。
tsiong hit tsiah káu-á ua̍h-ua̍h kā kòng--sí.

小弟聽著伊彼隻黃狗予阿兄摃死，
Sió-tī thiann-tio̍h i hit tsiah n̂g káu hōo a-hiann kòng--sí, 

真毋甘，將黃狗揹轉去園裡共埋起來，
tsin m̄-kam, tsiong n̂g káu phāinn tńg-khì hn̂g --lí kā tâi --khí-lâi, 

一年後，彼个所在煞發出真濟欉黃豆來。
tsi̍t nî āu, hit ê sóo-tsāi suah huat-tshut tsin tsē tsâng n̂g-tāu lâi. 

有一日，小弟挽黃豆轉去煮來食，
Ū tsi̍t ji̍t, sió-tī bán n̂g-tāu tńg-khì tsú lâi tsia̍h, 

無疑悟煞一直放芳屁，放甲規厝芳絳降，
bô-gî-ngōo suah it-ti̍t pàng phang phuì, pàng kah kui tshù phang-kòng-kòng, 

厝邊頭尾的人知影了後，相爭欲共伊買芳屁。
tshù-pinn-thâu-bué ê lâng tsai-iánn liáu-āu, sio-tsenn beh kā i bé phang phuì.

有一工，小弟就去街路喝講：
Ū tsi̍t kang, sió-tī tō khì ke-lōo huah kóng: 

賣芳屁啊！賣芳屁！那行那放，
bē phang phuì --ah! Bē phang phuì ! Ná kiânn ná pàng, 

後面綴真濟欲鼻芳屁的人，
āu-bīn tuè tsin tsē beh phīnn phang phuì ê lâng, 

拄好縣老爺坐轎經過就派人共伊掠去衙門。
tú-hó kuān-ló-iâ tsē kiō king-kuè tō phài lâng kā i lia̍h khì gê-mn̂g.

縣老爺對伊講：聽講你咧賣芳屁，
Kuān-ló-iâ tuì i kóng: thiann-kóng lí teh bē phang phuì, 

你的屁若是真正芳的，
lí ê phuì nā-sī tsin-tsiànn phang --ê, 

我賞你一百兩銀，若是臭的，
guá siúnn lí tsi̍t-pah niú gîn, nā-sī tshàu --ê, 

我賞你一百大板，小弟就連紲#phik-phah#，
guá siúnn lí tsi̍t-pah tuā-pán, sió-tī tō liân-suà #phik-phah#, 

#phik-phah#一直放，
#phik-phah# it-ti̍t pàng,

放到衙門的廳堂四界芳絳絳，
pàng kàu gê-mn̂g ê thiann-tn̂g sì-kè phang-kòng-kòng, 

絳絳芳，縣老爺足歡喜，
kòng-kòng-phang, kuān-ló-iâ tsiok huann-hí,

就賞一百兩銀予伊。
tō síunn tsi̍t-pah niú gîn hōo --i. 

小弟就按呢，愈來愈富裕好額起來。
sió-tī tō án-ne, jú lâi jú hù-jū hó-gia̍h --khí-lâi.

阿兄一下聽著小弟賣芳屁趁錢，
A-hiann tsi̍t-ē thiann-tio̍h sió-tī bē phang phuì thàn-tsînn, 

心內真欣羨，就學in小弟去挽黃豆來炒，
sim-lāi tsin him-siān, tō o̍h in sió-tī khì bán n̂g-tāu lâi tshá, 

食飽了後嘛走去衙門欲賣芳屁，
tsia̍h-pá liáu-āu mā tsáu-khì gê-mn̂g beh bē phang phuì, 

縣老爺猶原開出和伊小弟仝款的條件，
kuān-ló-iâ iu-guân khui-tshut hām i sió-tī kāng-khuán ê tiâu-kiānn, 

阿兄一下放，煞臭屁兼落屎，
a-hiann tsi̍t-ē pàng, suah tshàu phuì kiam làu-sái, 

放甲滿廳臭koo-koo，
pàng kah muá thiann tshàu-koo-koo,

縣老爺真受氣，
kuān-ló-iâ tsin siū-khì, 

賞伊一百大板，
siúnn i tsi̍t-pah tuā-pán,

共拍甲哀爸叫母，跛跤跛轉去。
kā phah kah ai-pē-kiò-bú, pái-kha pái --tńg-khì.

第十一課 先賢#胡##傳#佮#臺東#
Tē-tsa̍p-it khò sian-hiân #Ôo# #Thuân# kah #Tâi-tang#

#臺東#火車頭面頭前，
#Tâi-tang# hué-tshia-thâu bīn-thâu-tsîng,

頭一條的橫路，
thâu tsi̍t tiâu ê huâinn lōo, 

路邊有一排樹齡已經
lōo-pinn ū tsi̍t pâi tshiū-lîng í-king

超過一甲子的蒲葵樹，
tshiau-kuè tsi̍t kah-tsí ê pôo-kuî-tshiū, 

生著真正媠，
senn tio̍h tsin-tsiànn suí,

這條路號做#鐵花路#，
tsit tiâu lōo hō-tsò #Thih-hua-lōo#, 

是紀念#清朝#末期一个為國盡忠，
sī kì-liām #Tshing-tiâu# bua̍t-kî tsi̍t ê uī-kok-tsīn-tiong, 

勤政愛民的知州－#胡##傳#先生，
khîn-tsìng-ài-bîn ê ti-tsiu－#Ôo# #Thuân# sian-sinn,

伊的字叫做#鐵花#，
i ê jī kiò-tsò #Thih-hua#, 

因為這馬的火車頭就是伊當年擔任#臺東#
in-uī tsit-má ê hué-tshia-thâu tō sī i tong-nî tam-jīm #Tâi-tang# 

直隸州的州署所在地，
ti̍t-lē-tsiu ê tsiu-sú sóo-tsāi-tē,

衙門正門的方向
gê-mn̂g tsiànn-mn̂g ê hong-hiòng 

嘛和這馬的火車頭仝款，所以將這條路
mā hām tsit-má ê hué-tshia-thâu kāng-khuán, sóo-í tsiong tsit tiâu lōo 

號做#鐵花路#來紀念伊。
hō-tsò #Thih-hua-lōo# lâi kì-liām i. 

離遮無偌遠的#鯉魚山#內
Lî tsia bô guā hn̄g ê #Lí-hî-suann# lāi

宛若有一座紀念伊的石碑，
uan-nā ū tsi̍t tsō kì-liām i ê tsio̍h-pi, 

予人永遠的思念。
hōo lâng íng-uán ê su-liām.

#胡#知州是佇#清朝##光緒##十九#年五月，
#Ôo# ti-tsiu sī tī #Tshing-tiâu# #kong-sū# #tsa̍p-káu# nî gōo-gue̍h, 

奉令來#臺東#擔任#臺東#直隸州的知州，
hōng-līng lâi #Tâi-tang# tam-jīm #Tâi-tang# ti̍t-lē-tsiu ê ti-tsiu, 

知州這个官，可比這馬的縣長，
ti-tsiu tsit ê kuann, khó-pí tsit-má ê kuān-tíunn, 

當年咱#臺東#直隸州的範圍，
tong-nî lán #Tâi-tang# ti̍t-lē-tsiu ê huān-uî, 

是包含這馬的#臺東#佮#花蓮#兩个縣，
sī pau-hâm tsit-má ê #Tâi-tang# kah #Hua-liân# nn̄g ê kuān, 

以前的制度是軍、政分開治理，
í-tsîng ê tsè-tōo sī kun, tsìng hun-khui tī-lí, 

拄好彼陣軍隊的統領過身去，
tú-hó hit-tsūn kun-tuī ê thóng-líng kuè-sin --khì, 

由伊兼統領軍隊，
iû i kiam thóng-líng kun-tuī, 

所以當時嘛有人稱呼伊#胡#統領。
sóo-í tong-sî mā ū lâng tshing-hoo i #Ôo# thóng-líng. 

伊佇#臺東#主政，雖然干焦兩年的期間，
I tī #Tâi-tang# tsú-tsìng, sui-jiân kan-na nn̄g nî ê kî-kan, 

但是伊真有眼光，以身作則全心改革政治，
tān-sī i tsin ū gán-kong, í-sin-tsok-tsik tsuân-sim kái-kik tsìng-tī, 

整頓軍務，主要的政績親像：安撫原住民，
tsíng-tùn kun-bū, tsú-iàu ê tsìng-tsik tshin-tshiūnn: an-hú guân-tsū-bîn, 

設立校堂，整理田賦稅捐，編查戶口等等，
siat-li̍p hāu-tn̂g, tsíng-lí tshân-hù suè-kuan, pian-tsa hōo-kháu tíng-tíng, 

攏有真好的實績，人人攏真共伊呵咾。
lóng ū tsin hó ê si̍t-tsik, lâng-lâng lóng tsin kā i o-ló. 

#光緒##二十#年六月，
#Kong-sū# #jī-tsa̍p# nî la̍k --gue̍h,

#中日##甲午#戰爭爆發，
#Tiong-Ji̍t# #kah-ngóo# tsiàn-tsing po̍k-huat, 

為著防備#日軍#侵略，
uī-tio̍h hông-pī #Ji̍t-kun# tshim-lio̍k, 

將兵營徙去佇#卑南鄉#
tsiong ping-iânn suá-khì tī #Pi-lâm-hiong# 

#賓郎村##阿里擺#的山跤，
#Pin-nn̂g-tshuan# #A-lí-pái# ê suann-kha, 

隨時準備應戰。到#第二#年的三月，
suî-sî tsún-pī ìng tsiàn. Kàu #tē-jī #nî ê sann-gue̍h, 

#滿清#政府戰敗，
#Buán-tshing# tsìng-hú tsiàn-pāi, 

被迫簽訂喪權辱國的#馬關#條約，
pī-pik tshiam-tīng sòng-khuân jio̍k-kok ê #Má-kuan# tiâu-iok, 

將#臺灣#、#澎湖#割歸予#日本#政府。
tsiong #Tâi-uân#, #Phênn-ôo# kuah kui hōo #Ji̍t-pún# tsìng-hú. 

佇備戰的期間，
Tī pī-tsiàn ê kî-kan, 

伊憂國憂民每日攏非常操煩，
i iu-kok-iu-bîn muí ji̍t lóng hui-siông tshau-huân, 

食毋成食，睏毋成睏，
tsia̍h m̄-tsiânn tsia̍h, khùn m̄-tsiânn khùn, 

等到知影#臺灣#已經割予#日本#的消息時，
tán kàu tsai-iánn #Tâi-uân# í-king kuah hōo #Ji̍t-pún# ê siau-sit sî, 

心內非常的憤慨悲傷，
sim-lāi hui-siông ê hùn-khài pi-siong, 

不時捶胸怨嘆，
put-sî tuî hing uàn-thàn,

為著毋願做#日本#的奴隸，
uī-tio̍h m̄-guān tsò #Ji̍t-pún# ê lôo-lē, 

伊奉召回朝，但是，彼時伊已經病甲真重，
i hōng-tiàu huê tiâu, tān-sī, hit-sî i í-king pēnn kah tsin tāng, 

雙跤攏腫甲真厲害，
siang-kha lóng tsíng kah tsin lī-hāi, 

才轉到#廈門#就一命歸天囉。
tsiah tńg kàu #Ē-mn̂g# tō it-bīng-kui-thian --looh.

以前#中央研究院#的院長
Í-tsîng #Tiong-iong gián-kiù-īnn# ê īnn-tiúnn 

#胡適#博士就是伊的後生，
#Ôo Sik# phok-sū tō sī i ê hāu-senn, 

細漢的時，綴爸母蹛過#臺東#，
sè-hàn ê sî, tuè pē-bú tuà-kuè #Tâi-tang#, 

將#臺東#當做伊第二个故鄉，
tsiong #Tâi-tang# tòng-tsò i tē-jī ê kòo-hiong, 

伊佇學術界有真大的成就。
i tī ha̍k-su̍t kài ū tsin tuā ê sîng-tsiū.

#胡傳#知州在生所寫的文書日記、
#Ôo Thuân# ti-tsiu tsāi-senn sóo siá ê bûn-su ji̍t-kì, 

#臺東州#採訪修志冊等，
#Tâi-tang-tsiu# tshái-hóng siu-tsì-tsheh tíng, 

攏是這馬研究#臺東#歷史真重要的史料，
lóng sī tsit-má gián-kiù #Tâi-tang# li̍k-sú tsin tiōng-iàu ê sú-liāu, 

伊一生忠勤愛民的精神，
i it-sing tiong-khîn-ài-bîn ê tsing-sîn, 

永遠活佇咱#臺東人#的心目中。
íng-uán ua̍h tī lán #Tâi-tang-lâng# ê sim-bo̍k-tiong.

第十二課 海上樂園－#蘭嶼#
Tē-tsa̍p-jī khò hái-siōng lo̍k-hn̂g － #Lân-sū#

佇咱#臺東#東南方的海上，
Tī lán #Tâi-tang# tang-lâm-hong ê hái-siōng, 

有一粒原始風貌的島嶼，
ū tsi̍t lia̍p guân-sí hong-māu ê tó-sū, 

伊的西北爿轉角的所在，
i ê sai-pak-pîng tńg-kak ê sóo-tsāi, 

有一面紅色的石壁，
ū tsi̍t bīn âng-sik ê tsio̍h-piah, 

形體親像一个人頭，
hîng-thé tshin-tshiūnn tsi̍t ê lâng-thâu, 

這就是#紅頭嶼#名稱的由來。
tse tō sī #Âng-thâu-sū# miâ-tshing ê iû-lâi. 

民國#三十六#年，
Bîn-kok #sann-tsa̍p-la̍k# nî, 

佇一項國際性的花展中，
tī tsi̍t hāng kok-tsè-sìng ê hue-tián tiong, 

#紅頭嶼#土產的蝴蝶蘭一支獨秀，
#Âng-thâu-sū# thóo-sán ê ôo-tia̍p-lân it-ki-to̍k-siù, 

勝過群芳，得著頭獎，
sìng kuè kûn hong, tit-tio̍h thâu-tsióng, 

就按呢，政府將#紅頭嶼#
tsū-án-ne, tsìng-hú tsiong #Âng-thâu-sū# 

改名號做#蘭嶼#。
kái-miâ hō-tsò #Lân-sū#.

#蘭嶼#的風景真媠，
#Lân-sū# ê hong-kíng tsin suí,

真濟形體奇奇怪怪的石頭，
tsin tsē hîng-thé kî-kî-kuài-kuài ê tsio̍h-thâu, 

有#雙獅岩#、#象鼻岩#、#雞母岩#、
ū #siang-sai-giâm#, #tshīunn-phīnn-giâm#, #ke-bó-giâm#,

#龍頭岩#、#戰車岩#、#兵艦岩#等等，
#lîng-thâu-giâm#, #tsiàn-tshia-giâm#, #ping-lām-giâm# tíng-tíng, 

攏和in號的名稱的動物
lóng hām in hō ê miâ-tshing ê tōng-bu̍t 

抑是物件真親像，
ia̍h-sī mi̍h-kiānn tsin tshin-tshiūnn, 

會當講無奇不有，真正心適。
ē-tàng kóng bû-kî-put-iú, tsin-tsiànn sim-sik. 

山頂有一个天然的水池，叫做#天池#，
Suann-tíng ū tsi̍t ê thian-jiân ê tsuí-tî, kiò-tsò #Thian-tî#, 

四周有真濟熱帶的原始樹林，
sì-tsiu ū tsin tsē jia̍t-tài ê guân-sí tshiū-nâ, 

非常的珍貴稀罕，
hui-siông ê tin-kuì hi-hán, 

周圍的海景逐位攏真美麗，
tsiu-uî ê hái-kíng ta̍k uī lóng tsin bí-lē, 

尤其是#東清#的海灣，
iû-kî sī #Tong-tshing# ê hái-uan, 

媠甲袂輸一張圖咧，
suí kah bē-su tsi̍t tiunn tôo --leh, 

予人留戀到毋甘徙跤步，
hōo lâng liû-luân kàu m̄-kam suá kha-pōo, 

袂記得通好倒轉去。
bē-kì-tit thang hó tò-tńg--khì.

#蘭嶼#的原住民有將近#三千#人，
#Lân-sū# ê guân-tsū-bîn ū tsiong-kīn #sann-tshing# lâng, 

是屬#雅美族#，性情溫和善良。
sī sio̍k #Ngá-bí-tso̍k#, sìng-tsîng un-hô siān-liông. 

查埔人討海，查某人耕作織布，
Tsa-poo-lâng thó-hái, tsa-bóo-lâng king-tsok tsit-pòo, 

男女分工合作。因為海風蓋大，
lâm-lí hun-kang ha̍p-tsok. In-uī hái-hong kài tuā, 

in的厝起佇塗跤，
in ê tshù khí tī thôo-kha, 

厝頂捅出地面才#一#公尺外爾爾。
tshù-tíng thóng-tshut tē-bīn tsiah #tsi̍t# kong-tshioh guā niā-niā. 

一日干焦食兩頓，主食是番薯和芋仔，
Tsi̍t ji̍t kan-na tsia̍h nn̄g tǹg, tsú-si̍t sī han-tsî hām ōo-á, 

配家己掠的魚蝦佮野菜。
phuè ka-tī lia̍h ê hî hê kah iá-tshài. 

雖然物質的享受無好，生活刻苦，
Sui-jiân bu̍t-tsit ê hiáng-siū bô hó, sing-ua̍h khik-khóo, 

但是過著逍遙自在樂天知命的日子。
tān-sī kuè-tio̍h siau-iâu tsū-tsāi lo̍k-thian-ti-bīng ê ji̍t-tsí.

In製造的艋舺，
In tsè-tsō ê báng-kah, 

用手工一刀一刀寬寬仔雕刻出
iōng tshíu-kang tsi̍t to tsi̍t to khuann-khuann-á tiau-khik tshut 

傳統的線條佮圖樣，
thuân-thóng ê suànn-tiâu kah tôo-īunn, 

漆紅、白、烏三種色緻，
tshat âng, pe̍h, oo sann tsióng sik-tī, 

配起來非常美觀。
phuè --khí-lâi hui-siông bí-kuan. 

上心適的就是in掠的魚仔，
Siōng sim-sik ê tō sī in lia̍h ê hî-á, 

分做#查埔人魚#、#查某人魚#、佮#老人魚#。
pun-tsò #tsa-poo-lâng-hî#, #tsa-bóo-lâng-hî#, kah #lāu-lâng-hî#. 

上好的魚分予查某人食，
Siōng hó ê hî pun hōo tsa-bóo-lâng tsia̍h, 

因為查某人愛生育，
in-uī tsa-bóo-lâng ài sing-io̍k, 

需要較好的營養，嘛是對女性的尊重。
su-iàu khah hó ê îng-ióng, mā sī tuì lí-sìng ê tsun-tiōng. 

每一个人攏真𠢕跳舞，
Muí tsi̍t ê lâng lóng tsin gâu thiàu-bú, 

#蘭嶼#少年的勇士舞，
#Lân-sū# siàu-liân ê ióng-sū-bú, 

將力佮美充份表現出來，
tsiong la̍t kah bí tshiong-hūn piáu-hiān --tshut-lâi, 

查某人跳的舞內底，
tsa-bóo-lâng thiàu ê bú lāi-té, 

有一種幌頭鬃的舞特別趣味，
ū tsi̍t tsióng hàinn thâu-tsang ê bú ti̍k-pia̍t tshù-bī, 

每次出去表演抑是比賽，攏真轟動。
muí tshù tshut-khì piáu-ián ia̍h-sī pí-sài, lóng tsin hong-tōng.

近年來，佇政府的獎勵輔導下，
Kīn-nî lâi, tī tsìng-hú ê tsióng-lē hú-tō hā, 

in的生活品質已經提升，
in ê sing-ua̍h phín-tsit í-king thê-sing, 

無論食、衣、住、行、育、樂
bô-lūn si̍t, i, tsū, hîng, io̍k, lo̍k 

攏有真大的改善。
lóng ū tsin tuā ê kái-siān. 

這馬，政府當咧規劃欲將
Tsit-má, tsìng-hú tng-teh kui-uē beh tsiong 

#蘭嶼#列為國家公園，
#Lân-sū# lia̍t uî kok-ka kong-hn̂g, 

相信#蘭嶼#美好的明仔載，真緊就會到來。
siong-sìn #Lân-sū# bí-hó ê bîn-á-tsài, tsin kín tō ē kàu lâi.

