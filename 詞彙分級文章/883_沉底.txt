883 沉底

十歲彼年，
Tsa̍p huè hit nî, 

拄著第一擺石油危機，
tú-tio̍h tē-it pái tsio̍h-iû uî-ki, 

阿爸原本佇漁會的頭路嘛因為景氣傷䆀煞無去。
a-pah guân-pún tī hî-huē ê thâu-lōo mā in-uī kíng-khì siunn bái suah bô-khì. 

幾分仔瘦田欲晟養阮六个囡仔是誠食力，
Kuí-hun-á sán-tshân beh tshiânn-ióng guán la̍k ê gín-á sī tsiânn tsia̍h-la̍t, 

只好共車頭邊仔彼塊園開墾落去種菜。
tsí-hó kā tshia-thâu pinn-á hit tè hn̂g khai-khún lo̍h-khì tsìng-tshài. 




國中的時，
Kok-tiong ê sî, 

逐日透早，
ta̍k-ji̍t thàu-tsá, 

天拄拍殕光，
thinn tú phah-phú-kng, 

阮就愛去園裡鬥薅菜，
guán tō ài khì hn̂g-lí tàu khau tshài, 

通好予阿爸會赴佇六點的時載去菜市仔賣。
thang-hó hōo a-pah ē-hù tī la̍k tiám ê sî tsài khì tshài-tshī-á bē. 

若欲佮去菜市仔喝賣青菜比起來，
Nā beh kap khì tshài-tshī-á huah-bē tshenn-tshài pí khí-lâi, 

我較甘願跍踮園裡薅菜，
guá khah kam-guān khû tiàm hn̂g-lí khau tshài, 

上無袂拄著阮班的同學，
siōng-bô bē tú-tio̍h guán pan ê tông-ha̍k, 

嘛袂去予阮學校的老師搪著。
mā bē khì hōo guán ha̍k-hāu ê lāu-su tn̄g-tio̍h. 




熱人的時天較早光，
Jua̍h--lâng ê sî thinn khah tsá kng, 

囡仔人極加是睏無飽眠爾。
gín-á-lâng ki̍k ka sī khùn bô pá-bîn niā. 

若到寒人，
Nā kàu kuânn--lâng, 

冷風sannh-sannh叫，
líng-hong sannh-sannh kiò, 

薄薄的jiàn-bah較穿嘛穿袂燒。
po̍h-po̍h ê jiàn-bah khah tshīng mā tshīng bē sio. 

菜若薅好，
Tshài nā khau hó, 

著愛共牢佇根的塗洗予清氣，
tio̍h ài kā tiâu tī kin ê thôo sé hōo tshing-khì, 

這个時陣毋才是艱苦。
tsit ê sî-tsūn m̄-tsiah sī kan-khóo. 

水池仔的水因為寒流到位已經凍規暝矣，
Tsuí-tî-á ê tsuí in-uī hân-liû kàu-uī í-king tàng kui mê --ah, 

手若沐著水就親像去予冰焐著。
tshiú nā bak-tio̍h tsuí tō tshin-tshiūnn khì hōo ping ù-tio̍h.

有當時仔菜洗好，
Ū-tang-sî-á tshài sé hó,

手嘛強欲麻去矣。
tshiú mā kiōng-beh bâ--khì --ah. 

看小妹的指頭仔必甲流血流滴，
khuànn sió-bē ê tsíng-thâu-á pit kah lâu-hueh-lâu-tih, 

阿爸就叫阿母免遐儉，
a-pah tō kiò a-bú bián hiah khiām, 

若欲洗菜，
nā beh sé tshài, 

對mooh-tah抽一寡仔地下水來透，
tuì mooh-tah thiu tsi̍t-kuá-á tē-hā-tsuí lâi thàu, 

水較袂遐凍。
tsuí khah bē hiah tàng. 




真正的呢，
Tsin-tsiànn ê --neh, 

自從阿母抽mooh-tah的水予阮洗菜了後，
tsū-tsiông a-bú thiu mooh-tah ê tsuí hōo guán sé tshài liáu-āu, 

阮的手袂閣再因為霜冷的水來必開，
guán ê tshiú bē koh-tsài in-uī sng-líng ê tsuí lâi pit-khui, 

沐著水嘛較袂咇咇掣。
bak-tio̍h tsuí mā khah bē phi̍h-phi̍h-tshuah. 

毋過予我想無的是：
M̄-koh hōo guá siūnn bô ê sī:

「是按怎拄抽出來的水煞會略略仔燒烙？」
“Sī án-tsuánn tú thiu--tshut-lâi ê tsuí suah ē lio̍h-lio̍h-á sio-lō?"

我問阿母：「仝款是水，
Guá mn̄g a-bú: "Kāng-khuán sī tsuí,

是按怎拄抽出來的水會燒烙燒烙？
sī-án-tsuánn tú thiu--tshut-lâi ê tsuí ē sio-lō sio-lō?

佇水池仔的就遐爾冷？」
Tī tsuí-tî-á ê tō hiah-nī líng?” 

阿母講：「煞毋知影地下水沉佇塗跤底，
a-bú kóng:“suah m̄-tsai-iánn tē-hā-tsuí tîm tī thôo-kha-té, 

無受著天氣的影響，
bô siū-tio̍h thinn-khì ê íng-hióng, 

外口寒咱就感覺伊較燒；
guā-kháu kuânn lán tō kám-kak i khah sio; 

外口熱咱就感覺伊較冷。
guā-kháu jua̍h lán tō kám-kak i khah líng. 

啊水池仔的水，
Ah tsuí-tî-á ê tsuí, 

會綴外口的環境變化，
ē tuè guā-kháu ê khuân-kíng piàn-huà, 

寒天感覺會較冷，
kuânn-thinn kám-kak ē khah líng, 

熱天就較燒烙。」
jua̍h-thinn tō khah sio-lō.” 




阿母無讀冊，
A-bú bô tha̍k-tsheh, 

毋過伊的話有真深的人生哲理。
m̄-koh i ê uē ū tsin tshim ê lîn-sing tiat-lí. 

予我知影，
Hōo guá tsai-iánn, 

原來變化的毋是水，
guân-lâi piàn-huà ê m̄ sī tsuí, 

是「環境」，
sī “khuân-kíng”, 

環境無仝會影響咱對溫度的感受。
khuân-kíng bô-kâng ē íng-hióng lán tuì un-tōo ê kám-siū. 




人講：「飽穗的稻仔頭犁犁。」若按呢，
Lâng kóng: “Pá-suī ê tiū-á thâu-lê-lê.” nā án-ne, 

水毋就親像人？
tsuí m̄ tō tshin-tshiūnn lâng? 

有底蒂的人就若親像沉佇塗跤底的水，
Ū té-tì ê lâng tō ná tshin-tshiūnn tîm tī thôo-kha-té ê tsuí, 

予人親近的時嘛感覺真溫暖。
hōo lâng tshin-kīn ê sî mā kám-kak tsin un-luán. 

干焦彼種半桶師才會受著環境影響，
Kan-na hit-tsióng puànn-tháng-sai tsiah-ē siū-tio̍h khuân-kíng íng-hióng, 

有淡薄仔成就就嚓嚓趒，
ū tām-po̍h-á sîng-tsiū tō tshia̍k-tshia̍k-tiô, 

啊若失志就規氣放予倒。
ah nā sit-tsì tō kui-khì pàng hōo tó. 




我甘願做一个「沉底」的人，
Guá kam-guān tsò tsi̍t ê“tîm-té” ê lâng, 

佇寒人予人感覺溫暖，
tī kuânn--lâng hōo lâng kám-kak un-luán, 

佇熱人予人感覺清涼。
tī jua̍h--lâng hōo lâng kám-kak tshing-liâng.

