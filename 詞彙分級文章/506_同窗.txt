506 同窗

同窗
Tông-tshong




「你攏無變！」
“Lí lóng bô piàn!”

「你嘛無變！」
 “Lí mā bô piàn!” 

「有啦，生兩个矣，變較闊。」
“Ū --lah, senn nn̄g ê --ah, piàn khah khuah.”

「哈！我嘛有啦！變較媠。」
“Hah! Guá mā ū --lah! Piàn khah suí.” 

欲二十外冬無看著的高中同窗的，
beh jī-tsa̍p guā tang bô khuànn--tio̍h ê ko-tiong tông-tshong--ê, 

和我三个，
hām guá sann ê, 

你一句，
lí tsi̍t kù, 

我一句。
guá tsi̍t kù. 

開始滾耍笑了後，
Khai-sí kún-sńg-tshiò liáu-āu, 

時間若像飛轉去阮高中的時，
sî-kan ná-tshiūnn pue tńg-khì guán ko-tiong ê sî, 

同窗讀冊，
tông-tshong tha̍k-tsheh, 

做伙講趣味。
tsò-hué kóng tshù-bī.




時間咧變，
Sî-kan teh piàn, 

朋友的感情無變。
pîng-iú ê kám-tsîng bô piàn. 

這二十外冬來，
Tsit jī-tsa̍p guā tang lâi, 

毋是無去想著in，
m̄ sī bô khì siūnn-tio̍h in, 

只是想著的時，
tsí-sī siūnn-tio̍h ê sî, 

攏是一工無閒了，
lóng sī tsi̍t kang bô-îng liáu, 

欲睏的半暝，
beh khùn ê puànn-mê, 

定定是孤一人坐佇窗邊寫日記思念in。
tiānn-tiānn sī koo tsi̍t lâng tsē tī thang-pinn siá ji̍t-kì su-liām in. 

阮三个，
Guán sann ê, 

一个留佇下港拍拚，
tsi̍t ê lâu tī ē-káng phah-piànn, 

一个獨身走國內國外，
tsi̍t ê to̍k-sin tsáu kok-lāi kok-guā, 

一个嫁雞綴雞飛、嫁狗綴狗走，
tsi̍t ê kè ke tuè ke pue, kè káu tuè káu tsáu, 

對下港離鄉來到臺北城。
uì ē-káng lī hiong lâi-kàu Tâi-pak siânn. 

以前無利便的高鐵，
Í-tsîng bô lī-piān ê ko-thih, 

見面比登天較難，
kìnn-bīn pí ting thian khah lân, 

有高鐵了後嘛揣無逐家攏有閒的好時機。
ū ko-thih liáu-āu mā tshuē bô ta̍k-ke lóng ū-îng ê hó sî-ki. 

就按呢，
Tō án-ne, 

一工過一工、一暝過一暝，
tsi̍t kang kuè tsi̍t kang, tsi̍t mê kuè tsi̍t mê, 

三个好朋友，
sann ê hó pîng-iú, 

三撨四撨，
sann tshiâu sì tshiâu, 

撨二十外冬才會當見一面，
tshiâu jī-tsa̍p guā tang tsiah ē-tàng kìnn tsi̍t bīn, 

閣毋敢耍傷久，
koh m̄ kánn sńg siunn kú, 

干焦耍拜六、禮拜兩工。
kan-na sńg pài-la̍k, lé-pài nn̄g kang. 

無煩無惱的青春少女，
Bô huân bô ló ê tshing-tshun siàu-lí, 

早就變做為家庭、為囝兒的老母。
tsá tō piàn-tsò uī ka-tîng, uī kiánn-jî ê lāu-bú. 

講到遮，
Kóng kàu tsia, 

恁應該就知，
lín ing-kai tō tsai, 

阮毋是無時間，
guán m̄ sī bô sî-kan, 

實在是這二十外冬來，
si̍t-tsāi sī tsit jī-tsa̍p guā tang lâi, 

逐家無法度放囝放翁，
ta̍k-ke bô-huat-tōo pàng kiánn pàng ang, 

逐家攏咧等囡仔大漢。
ta̍k-ke lóng teh tán gín-á tuā-hàn.




阮三个對中晝一見面喙閣毋捌停過，
Guán sann ê uì tiong-tàu tsi̍t kìnn-bīn tshuì koh m̄ bat thîng--kuè, 

暗時去蹛佇新北投山頂的大飯店，
àm-sî khì tuà tī Sin-pak-tâu suann-tíng ê tuā pn̄g-tiàm, 

到飯店閣共窗仔開開那講那看淡水河邊、那看城市的燈光閃閃爍爍，
kàu pn̄g-tiàm koh kā thang-á khui--khui ná káng ná khuànn Tām-tsuí-hô pinn, ná khuànn siânn-tshī ê ting-kng siám-siám-sih-sih, 

講未來、講過去，
kóng bī-lâi, kóng kuè-khì, 

講甲半暝。
kóng kah puànn-mê. 

隔轉工，
Keh-tńg-kang, 

阮過淡水去三芝，
guán kuè Tām-tsuí khì Sam-tsi, 

雨綿綿，
hōo mî-mî, 

看著櫻花開滿枝，
khuànn-tio̍h ing-hue khui muá ki, 

食中晝飽，
tsia̍h tiong-tàu pá, 

去石門，
khì Tsio̍h-mn̂g, 

揣一間倚海邊的店啉咖啡。
tshuē tsi̍t king uá hái-pinn ê tiàm lim ka-pi. 

阮佇店內揣一位向海的窗仔邊，
Guán tī tiàm-lāi tshuē tsi̍t uī ǹg hái ê thang-á-pinn, 

昨暗阮三个人佇窗邊看城市的閃爍，
tsa-àm guán sann ê lâng  tī thang-pinn khuànn siânn-tshī ê siám-sih, 

今仔日阮看波浪拍上海墘。
kin-á-ji̍t guán khuànn pho-lōng phah siōng hái-kînn. 

天地遮闊，
Thinn-tē tsiah khuah,

有緣同窗，
ū-iân tông-tshong, 

有緣相逢，
ū-iân siong-hông, 

佇通透的窗邊，
tī thong-thàu ê thang-pinn, 

鼻苦味仔苦味的咖啡，
phīnn khóo-bī á khóo-bī ê ka-pi, 

心內煞感覺芳甜仔芳甜。
sim-lāi suah kám-kak phang-tinn á phang-tinn.

