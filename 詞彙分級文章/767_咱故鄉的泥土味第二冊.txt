767 咱故鄉的泥土味第二冊

第一課 阮的厝內
Tē-it khò Guán ê tshù-lāi

阮的徛家真四序，
Guán ê khiā-ke tsin sù-sī,

厝內整齊閣清氣，
Tshù-lāi tsíng-tsê koh tshing-khì,

客廳、房間、灶跤佮浴間，
Kheh-thiann, pâng-king, tsàu-kha kah i̍k-king,

椅桌、冰箱、電風佮電視，
Í-toh, ping-siunn, tiān-hong kah tiān-sī,

食穿、讀冊、開講佮睏眠，
Tsia̍h-tshīng, tha̍k-tsheh, khai-káng kah khùn-bîn,

全部有伊咧致蔭。
Tsuân-pōo ū i teh tì-ìm.

第二課 咱的家庭
Tē-jī khò Lán ê ka-tîng

阿公愛行棋，四界奕；
A-kong ài kiânn-kî, sì-kè ī;

阿媽愛食甜，無喙齒；
A-má ài tsia̍h tinn, bô tshuì-khí;

阿爸愛棒球，看電視；
A-pah ài pāng-kiû, khuànn tiān-sī;

阿母𠢕煮食，名聲透鄉里；
A-bú gâu tsú-tsia̍h, miâ-siann thàu hiunn-lí;

兄弟姊妹有孝閣認份，
Hiann-tī-tsí-muē iú-hàu koh jīn-hūn,

感情好甲無地比。
Kám-tsîng hó kah bô tè pí.

第三課 厝邊頭尾
Tē-sann khò Tshù-pinn-thâu-bué

阮兜做人攏袂䆀，
Guán tau tsò-lâng lóng bē-bái,

厝邊頭尾誠熟似，
Tshù-pinn-thâu-bué tsiânn si̍k-sāi,

互相幫助做伙來。
Hōo-siong pang-tsōo tsò-hué lâi.

有閒相招泡茶米，
Ū-îng sio-tsio phàu tê-bí,

開講講笑唱歌詩，
Khai-káng kóng-tshiò tshiùnn kua-si,

拍噗仔喝咻笑袂離。
Phah-pho̍k-á huah-hiu tshiò bē lī.

第四課 阮這班
Tē-sì khò Guán tsit pan

阮這班，真古錐，
Guán tsit pan, tsin kóo-tsui,

老師認真上蓋媠。
Lāu-su jīn-tsin siōng-kài suí,

#阿美#目睭足大蕊，
#A-bí# ba̍k-tsiu tsiok tuā-luí,

上𠢕唱歌是#阿輝#，
Siōng gâu tshiùnn-kua sī #A-hui#,

#阿宏#愛問為啥物，
#A-hông# ài mn̄g uī-siánn-mi̍h,

#阿華#用功愛讀冊，
#A-huâ# iōng-kong ài tha̍k-tsheh,

熱心服務咱#阿惠#，
Jia̍t-sim ho̍k-bū lán #A-huī#,

全班耍鬥陣，快樂閣趣味。
Tsuân-pan sńg tàu-tīn, khuài-lo̍k koh tshù-bī.

第五課 偌濟錢
Tē-gōo khò Guā-tsē tsînn

頭家：來喔！來喔！百貨大拍賣！
Thâu-ke: lâi --ooh! lâi --ooh! Pah-huè tuā phah-bē!

人客：頭家，遮的物件按怎賣？
Lâng-kheh: thâu-ke, tsia-ê mi̍h-kiānn án-tsuánn bē?

頭家：#五#箍的#十#箍的攏總有。
Thâu-ke: #gōo# khoo --ê #tsa̍p# khoo --ê lóng-tsóng ū.

人客：這幾項攏總偌濟錢？
Lâng-kheh: tsit kuí hāng lóng-tsóng guā-tsē tsînn.

頭家：算你#三十#。
Thâu-ke: sǹg lí #sann-tsa̍p#.

人客：#五十#予你找。
Lâng-kheh: #gōo-tsa̍p# hōo lí tsāu.

頭家：#二十#找你。順行喔，後擺才閣來。
Thâu-ke: #jī-tsa̍p# tsāu --lí. Sūn-kiânn --ooh, āu-pái tsiah koh lâi.

人客：多謝！
Lâng-kheh: to-siā.

第六課 過年
Tē-la̍k khò Kuè-nî

大摒掃，好過年，
Tuā piànn-sàu, hó kuè-nî,

規家圍爐大團圓，
Kui-ke uî-lôo tuā thuân-înn,

大魚大肉好料理，
Tuā-hî-tuā-bah hó liāu-lí,

果子四秀滿滿是。
Kué-tsí sì-siù muá-muá-sī,

囡仔兄，穿新衫，
Gín-á-hiann, tshīng sin sann,

綴人拜年講恭喜，
Tuè lâng pài-nî kóng kiong-hí,

提著紅包笑微微，
The̍h-tio̍h âng-pau tshiò-bî-bî,

聽著炮仔聲，一面歡喜一面覕。
Thiann-tio̍h phàu-á-siann, tsi̍t-bīn huann-hí tsi̍t-bīn bih.

第七課 食果子
Tē-tshit khò Tsia̍h kué-tsí

弓蕉黃黃，彎彎若月娘，
King-tsio n̂g-n̂g, uan-uan ná gue̍h-niû,

蘋果紅紅，食了媠噹噹，
Phōng-kó âng-âng, tsia̍h liáu suí-tang-tang,

菝仔青青，𠕇𠕇閣脆脆，
Pua̍t-á tshenn-tshenn, tīng-tīng koh tshè-tshè, 

葡萄圓圓，酸酸閣甜甜，
Phû-tô înn-înn, sng-sng koh tinn-tinn,

西瓜王梨蓮霧，芳芳好滋味，
Si-kue ông-lâi lián-bū, phang-phang hó tsu-bī,

#臺灣#的果子，好食閣袂貴。
#Tâi-uân# ê kué-tsí, hó-tsia̍h koh bē kuì.

第八課 學校的花
Tē-peh khò Ha̍k-hāu ê hue

春風微微仔吹，
Tshun-hong bî-bî-á tshue,

尾蝶仔颺颺飛，
Bué-ia̍h-á iānn-iānn-pue,

阮學校內底花欉種真濟，
Guán ha̍k-hāu lāi-té hue-tsâng tsìng tsin tsē,

黃紅青白開做伙，
N̂g âng tshenn pe̍h khui tsò-hué,

有的像發粿、
Ū --ê tshiūnn huat-kué,

有的像鼓吹。
Ū --ê tshiūnn kóo-tshue,

#阿玲仔#面紅紅，
#A-lîng-á# bīn âng-âng,

嘛親像一蕊花。
Mā tshin-tshiūnn tsi̍t luí hue.

第九課 蛀齒
Tē-káu khò Tsiù-khí

#阿福仔#喙齒疼，
#A-hok-á# tshuì-khí thiànn,

喙䫌腫一爿，
Tshuì-phué tsíng tsi̍t pîng,

走去看醫生，
Tsáu khì khuànn i-sing,

醫生檢查真詳細，
I-sing kiám-tsa tsin siông-sè,

教伊食飯飽、欲睏進前，
Kà i tsia̍h-pn̄g pá, beh khùn tsìn-tsîng,

喙齒著愛洗予清氣，
Tshuì-khí tio̍h-ài sé hōo tshing-khì,

以後才袂蛀齒。
Í-āu tsiah bē tsiù-khí.

第十課 坐火車
Tē-tsa̍p khò Tsē hué-tshia

坐火車，真好耍，
Tsē hué-tshia, tsin hó-sńg,

伊的身軀長長長，
I ê sin-khu tn̂g-tn̂g-tn̂g,

一節一節，有窗閣有門。
Tsi̍t tsat tsi̍t tsat, ū thang koh ū mn̂g. 

軁磅空，過田園，
Nǹg pōng-khang, kuè tshân-hn̂g,

草厝仔、電火柱佮檳榔，
Tsháu-tshù-á, tiān-hué-thiāu kah pin-nn̂g,

咻一下，退甲遠遠遠。
Hiu --tsi̍t-ē, thè kah hn̄g-hn̄g-hn̄g.

第十一課 猴山仔
Tē-tsa̍p-it khò Kâu-san-á

猴山仔，猴山仔笑嘻嘻，
Kâu-san-á, kâu-san-á tshiò-hi-hi, 

愛坐樹尾枝，
Ài tsē tshiū-bué-ki,

看著人，真歡喜，
Khuànn-tio̍h lâng, tsin huann-hí,

幌過來，幌過去，
Hàinn kuè-lâi, hàinn kuè-khì,

親像咧弄戲，
Tshin-tshiūnn teh lāng-hì,

無張持，失注意！
Bô-tiunn-tî, sit tsù-ì!

摔一下，尻川紅記記！
Siak tsi̍t-ē, kha-tshng âng-kì-kì!

第十二課 #孔子廟#
Tē-tsa̍p-jī khò #Khóng-tsú-biō#

阿伯你好！
A-peh lí hó!

#阿英#𠢕早，你欲去佗位？
#A-ing# gâu-tsá, lí beh khì tó-uī?

阮學校欲去#孔子廟#參觀。
Guán ha̍k-hāu beh khì #Khóng-tsú-biō# tsham-kuan.

佗位的#孔子廟#啊？
Tó-uī ê #khóng-tsú-biō# --ah?

就佇#左營##春秋閣#的邊仔。
Tō tī #Tsó-iânn# #Tshun-tshiu-koh# ê pinn--á.

哦！遐的風景有影媠，
Ooh! Hia ê hong-kíng ū-iánn suí,

菱角嘛真甜，恁實在真福氣，
lîng-kak mā tsin tinn, lín si̍t-tsāi tsin hok-khì,

𨑨迌愛細膩！
tshit-thô ài sè-jī!

多謝阿伯！#Bye# #bye#！
To-siā a-peh! #Bye# #bye#!

再見。
Tsài-kiàn.

