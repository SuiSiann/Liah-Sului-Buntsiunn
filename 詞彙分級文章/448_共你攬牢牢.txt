448 共你攬牢牢

共你攬牢牢
Kā lí lám-tiâu-tiâu




我欲共你攬牢牢
Guá beh kā lí lám-tiâu-tiâu

因為驚你半暝仔peh起來哭
In-uī kiann lí puànn-mê-á peh khí-lâi khàu

共你攬咧心肝頭
Kā lí lám teh sim-kuann-thâu

予你對人生袂閣茫渺渺
Hōo lí tuì jîn-sing bē koh bông-biáu-biáu

我欲共你攬牢牢
Guá beh kā lí lám-tiâu-tiâu

毋免驚驚
M̄-bián kiann-kiann

驚見笑
Kiann kiàn-siàu

世事予人想袂曉
Sè-sū hōo lâng siūnn buē hiáu

需要一个肩胛頭
Su-iàu tsi̍t ê king-kah-thâu

（你需要一个肩胛頭）
(Lí su-iàu tsi̍t ê king-kah-thâu)

我欲共你攬牢牢
Guá beh kā lí lám-tiâu-tiâu

予我陪你唱仝調
Hōo guá puê lí tshiùnn kāng tiāu

分擔你的憂
Hun-tam lí ê iu

你的愁佮你的哭
Lí ê tshiû kah lí ê khàu

哭完心事就無了了
Khàu-uân sim-sū tiō bô-liáu-liáu

我欲共你攬牢牢
Guá beh kā lí lám-tiâu-tiâu

予你袂驚袂閣吼
Hōo lí buē kiann buē koh háu

往事放予空
Óng-sū pàng hōo khang

人生啊才有望
Lîn-sing --ah tsiah ū bāng

予我陪你度難關
Hōo guá puê lí tōo lân-kuan

我欲共你攬牢牢
Guá beh kā lí lám-tiâu-tiâu

（予我共你攬絚絚）
(Hōo guá kā lí lám-ân-ân)

