695 世界一的台灣Hinoki

世界一的#臺灣##Hinoki#
Sè-kài-it ê #Tâi-uân# #Hinoki#

以早咱#臺灣#的木匠師，
Í-tsá lán #Tâi-uân# ê ba̍k-tshiūnn-sai,

大概攏是用松梧做材料製造器具。
tāi-khài lóng sī iōng siông-ngôo tsò tsâi-liāu tsè-tsō khì-kū. 

松梧就是世界上出名的#臺灣#檜木。
Siông-ngôo tō sī sè-kài siōng tshut-miâ ê #Tâi-uân# Kuè-bo̍k.

真濟人攏知影松梧就是#Hinoki#。
Tsin tsē lâng lóng tsai-iánn siông-ngôo tō sī #Hinoki#.

其實伊就是#日本#漢字「#檜#」的日語發音，
Kî-si̍t i tō sī #Ji̍t-pún# hàn-jī “#檜#” ê Ji̍t-gí huat-im,

華語正確的講法是『#扁柏#』，
Huâ-gí tsìng-khak ê kóng-huat sī ‘#扁柏#’,

有人共伊號做松梧、松蘿、厚殼仔、黃檜；
ū lâng kā i hō-tsò siông-ngôo, siông-lô, kāu-khak-á, n̂g-kuè;

另外猶有一種松梧柴就是『紅檜』，
līng-guā iáu ū tsi̍t tsióng siông-ngôo-tshâ tō sī ‘âng-kuè’,

日語發音是#Benihi#，
Ji̍t-gí huat-im sī #Benihi#,

伊除了予人號做松梧、松蘿以外，
i tû-liáu hōo lâng hō-tsò siông-ngôo, siông-lô í-guā,

嘛號做薄皮仔。
mā hō-tsò po̍h-phuê-á.

#臺灣#平地閣常在有一種觀賞用的樹欉，
#Tâi-uân# pênn-tē koh tshiâng-tsāi ū tsi̍t tsióng kuan-sióng iōng--ê tshiū-tsâng,

佇校園抑是公園定定攏看會著的，
tī hāu-hn̂g ia̍h-sī kong-hn̂g tiānn-tiānn lóng khuànn ē tio̍h --ê,

扁扁徛徛的樹葉仔形，
pínn-pínn-khiā-khiā ê tshiū-hio̍h-á hîng,

並無披平去，
pīng bô phi pênn --khì,

真濟人當做伊是『#扁柏#』，
tsin tsē lâng tòng-tsò i sī ‘#扁柏#’,

其實華語正確的名稱是『#側扁#』佮#Hinoki#是袂比得的。
kî-si̍t Huâ-gí tsìng-khak ê miâ-tshing sī #‘側扁’# kah #Hinoki# sī bē-pí--tit --ê.

世界上，
Sè-kài-siōng,

正式號做「檜木」樹欉的攏總有六、七種，
tsìng-sik hō-tsò “kuè-bo̍k” tshiū-tsâng ê lóng-tsóng ū la̍k, tshit tsióng,

天然分佈的地區是#臺灣#兩種，
thian-jiân hun-pòo ê tē-khu sī #Tâi-uân# nn̄g tsióng,

#日本#兩種，
#Ji̍t-pún# nn̄g tsióng,

#北美洲#兩、三種，
#Pak-bí-tsiu# nn̄g, sann tsióng,

攏生長佇寒帶地區，
lóng sing-tióng tī hân-tài tē-khu,

攏是上千年以上的天然大樹。
lóng sī tsiūnn tshing nî í-siōng ê thian-jiân tuā-tshiū.

#臺灣#懸山地區1500公尺的所在，
#Tâi-uân# kuân-suann tē-khu 1500 kong-tshioh ê sóo-tsāi,

因為氣溫差平地大約是9℃，
in-uī khì-un tsha pênn-tē tāi-iok sī 9℃,

屬寒帶的氣候，
sio̍k hân-tài ê khì-hāu,

是世界上檜木分佈上南爿的所在。
sī sè-kài-siōng kuè-bo̍k hun-pòo siōng lâm-pîng ê sóo-tsāi.

現時上大片、
Hiān-sî siōng tuā-phiàn,

上出名的是#宜蘭##Makau（馬告）#國家公園的天然林。
siōng tshut-miâ ê sī #Gî-lân# #Makau (馬告)# Kok-ka Kong-hn̂g ê thian-jiân-nâ.

#臺灣#的#Hinoki#無論是材質、色水，
#Tâi-uân# ê #Hinoki# bô-lūn sī tsâi-tsit, sik-tsuí,

花紋佮芳味，
hue-bûn kah phang-bī,

攏是世界一的，
lóng sī sè-kài-it--ê,

莫怪#日本#真濟有名的神社#（とりい，鳥居）#所用的木材，
bo̍k-kuài #Ji̍t-pún# tsin tsē ū-miâ ê sîn-siā #(とりい，niáu-ki)# sóo iōng ê bo̍k-tsâi,

攏是用對#臺灣#進口的臺灣檜木，#Hinoki#。
lóng sī iōng uì #Tâi-uân# tsìn-kháu ê Tâi-uân Kuè-bo̍k, #Hinoki#.

咱#臺灣#數十年前就禁止佇懸山剉柴，
Lán #Tâi-uân# sòo tsa̍p nî tsîng tō kìm-tsí tī kuân-suann tshò tshâ,

所以現此時用的松梧材料，
sóo-í hiān-tshú-sî iōng ê siông-ngôo tsâi-liāu,

大多數是舊料閣加工的。
tuā-to-sòo sī kū-liāu koh ka-kang --ê.

#日本#佮#美國#的#Hinoki#價數非常懸，
#Ji̍t-pún# kah #Bí-kok# ê #Hinoki# kè-siàu hui-siông kuân,

無啥可能進口來#臺灣#，
bô siánn khó-lîng tsìn-kháu lâi #Tâi-uân#,

市面上所講的#美國#、#越南#、
tshī-bīn-siōng sóo kóng ê #Bí-kok#, #Ua̍t-lâm#,

#寮國#抑是別所在的檜木，
#Liâu-kok# ia̍h-sī pa̍t sóo-tsāi ê kuè-bo̍k,

應該攏是假包的較大面，
ing-kai lóng sī ké-pâu --ê khah-tuā-bīn,

毋是真正的#Hinoki#。
m̄ sī tsin-tsiànn ê #Hinoki#.

