65 一世紀阿媽

阮阿媽，
Guán a-má, 

民國七年出世，
bîn-kok tshit nî tshut-sì, 

行過一世紀，
kiânn-kuè tsi̍t sè-kí, 

鹹酸苦澀各種人生的滋味伊攏捌試過。
kiâm sng khóo siap kok-tsióng jîn-sing ê tsu-bī i lóng bat tshì--kuè. 

阿公真早就過身，
A-kong tsin tsá tō kuè-sin, 

放六个囡仔予伊拖。
pàng la̍k ê gín-á hōo i thua. 

阿媽毋但愛共人洗衫，
A-má m̄-nā ài kā lâng sé sann, 

維持家庭的開銷，
î-tshî ka-tîng ê khai-siau, 

閣愛去魚仔工廠做工課，
koh ài khì hî-á kang-tshiúnn tsò khang-khuè, 

三不五時嘛兼做大甲笠仔。
sam-put-gōo-sî mā kiam tsò Tāi-kah le̍h-á. 

轉到厝，
Tńg kàu tshù, 

著愛顧菜園、飼豬、飼雞、飼鴨。
tio̍h-ài kòo tshài-hn̂g, tshī ti, tshī ke, tshī ah. 

日做暝也做，
Ji̍t tsò mê iā tsò,

日子咧過毋但艱苦閣拖磨。
ji̍t-tsí teh kuè m̄-nā kan-khóo koh thua-buâ.

伊定定喙齒根咬咧，
I tiānn-tiānn tshuì-khí-kin kā --leh, 

難關嘛是一關一關過，
lân-kuan mā sī tsi̍t kuan tsi̍t kuan kuè, 

嘛毋捌聽伊怨嘆啥貨。
mā m̄ bat thiann i uàn-thàn siánn-huè. 

彼當陣的農業社會，
Hit-tang-tsūn ê lông-gia̍p siā-huē, 

時機真䆀，
sî-ki tsin bái, 

定定行到「進無步、退無路」的坎站。
tiānn-tiānn kiânn kàu “Tsìn bô pōo, thè bô lōo” ê khám-tsām.

猶毋過，
Iáu-m̄-koh, 

阿媽猶原笑笑仔講：
a-má iu-guân tshiò-tshiò-á kóng:

「田螺含水過冬，
 “Tshân-lê kâm tsuí kuè tang, 

總有出頭天的一工。
tsóng ū tshut-thâu-thinn ê tsi̍t kang. 

天公疼戇人，
Thinn-kong thiànn gōng-lâng,

一枝草一點露，
 tsi̍t ki tsháu tsi̍t tiám lōo,

天無絕人之路。」
thinn bô tsua̍t jîn tsi lōo.” 

有影啦！
Ū-iánn --lah! 

囡仔攏晟大漢矣，
Gín-á lóng tshiânn tuā-hàn --ah, 

嫁的嫁、娶的娶，
kè --ê kè, tshuā --ê tshuā, 

大漢囝閣過鹹水去美國趁美金呢。
tuā-hàn-kiánn koh kuè kiâm-tsuí khì Bí-kok thàn Bí-kim --neh.




透早，
Thàu-tsá, 

病院敲電話來講，
pēnn-īnn khà tiān-uē lâi kóng, 

下晡三點愛照電光，
ē-poo sann tiám ài tsiò tiān-kong, 

欲檢查阿媽的腦部是毋是有問題，
beh kiám-tsa a-má ê náu-pōo sī m̄ sī ū būn-tê, 

需要有家屬陪佇身軀邊。
su-iàu ū ka-sio̍k puê tī sin-khu-pinn. 

中晝，
Tiong-tàu, 

我對中壢騎機車去桃園病院陪伊照電光。
guá uì Tiong-li̍k khiâ ki-tshia khì Thô-hn̂g Pēnn-īnn puê i tsiò tiān-kong. 

十公里的路程，
Tsa̍p kong-lí ê lōo-tîng, 

想著伊坎坎坷坷的一生，
siūnn-tio̍h i khám-khám-khia̍t-khia̍t ê it-sing, 

無閒一世人，
bô-îng tsi̍t-sì-lâng, 

這馬煞攏毋知人。
tsit-má suah lóng m̄-tsai-lâng. 

想咧，
Siūnn --leh, 

想咧，
siūnn --leh, 

目屎含目墘，
ba̍k-sái kâm ba̍k-kînn, 

一滴一滴，
tsi̍t tih tsi̍t tih, 

滴落胸前。
tih lo̍h hing-tsîng. 

我咧暗想，
Guá teh àm-siūnn, 

若換準是我，
nā uānn-tsún sī guá, 

我一定做袂到，
guá it-tīng tsò bē kàu, 

可能包袱仔款款咧，
khó-lîng pau-ho̍k-á khuán-khuán --leh, 

就走轉去後頭厝。
tō tsáu tńg-khì āu-thâu-tshù.




來到病院，
Lâi kàu pēnn-īnn, 

佇咧聽候叫號的時間，
tī-leh thìng-hāu kiò hō ê sî-kan, 

我牽阿媽的手，
guá khan a-má ê tshiú, 

摸伊做工課做甲結趼的手捗，
bong i tsò khang-khuè tsò kah kiat-lan ê tshiú-pôo, 

愈摸愈毋甘。
jú bong jú m̄-kam. 

伊目睭看對遠遠遠的窗仔門外，
I ba̍k-tsiu khuànn tuì hn̄g-hn̄g-hn̄g ê thang-á-mn̂g guā, 

敢若去想著古早古早的記持，
kánn-ná khì siūnn-tio̍h kóo-tsá kóo-tsá ê kì-tî, 

開喙講：「唉！
khui-tshuì kóng: “Haih! 

洗衫洗甲手捗攏結趼矣，
Sé-sann sé kah tshiú-pôo lóng kiat-lan --ah, 

這馬提出來攏袂看口得！」
tsit-má the̍h --tshut-lâi lóng bē khuànn-kháu --tit!” 

這是阿媽辛苦晟囝的記號，
Tse sī a-má sin-khóo tshiânn-kiánn ê kì-hō, 

嘛是骨力拍拚的粒積。
mā sī kut-la̍t phah-piànn ê lia̍p-tsik. 

唉！
Haih! 

想講食老會當享福矣，
Siūnn-kóng tsia̍h lāu ē-tàng hiáng-hok --ah,

啥知影食老煞規組害了了。
 siánn tsai-iánn tsia̍h-lāu suah kui tsoo hāi-liáu-liáu.

老大人哪會堪得跋，
Lāu-tuā-lâng ná ē kham-tit pua̍h, 

自七年前佇浴間仔無細膩去跋一倒，
tsū tshit nî tsîng tī i̍k-king-á bô-sè-jī khì pua̍h tsi̍t tó, 

就按呢腰脊骨煞跋斷去。
tsiū-án-ne io-tsiah-kut suah pua̍h-tn̄g --khì. 

手術了後，
Tshiú-su̍t liáu-āu, 

倒佇加護病房蹛十幾工。
tó tī ka-hōo pēnn-pâng tuà tsa̍p kuí kang. 

七年矣，
Tshit nî --ah, 

七年矣，
tshit nî --ah, 

自彼遍到今攏毋捌閣徛起來。
tsū hit piàn kàu-tann lóng m̄ bat koh khiā --khí-lâi.




佇這歲月流轉的過程當中，
Tī tse suè-gua̍t liû-tsuán ê kuè-tîng tang-tiong, 

阿媽留予我真濟美好的記持。
a-má lâu hōo guá tsin tsē bí-hó ê kì-tî. 

就算講這馬伊已經袂認得我矣，
Tō sǹg kóng tsit-má i í-king bē-jīn-tit guá --ah, 

嘛定定將我當做生份人，
mā tiānn-tiānn tsiong guá tòng-tsò senn-hūn-lâng, 

毋過我猶原會記得阿媽佇灶跤內底流汗糝滴煮食的情景。
m̄-koh guá iu-guân ē kì-tit a-má tī tsàu-kha lāi-té lâu-kuānn-sám-tih tsú tsia̍h ê tsîng-kíng. 

桌頂永遠攏有芳kòng-kòng的飯菜，
Toh-tíng íng-uán lóng ū phang-kòng-kòng ê pn̄g-tshài, 

等囝兒𤆬序細仔轉來食飯配話。
tán kiánn-jî tshuā sī-sè-á tńg-lâi tsia̍h-pn̄g phuè uē.

