858 狗蟻怨的哀怨古

有一工，
Ū tsi̍t kang, 

我去三峽舊街的古董店參觀，
guá khì Sam-kiap kū-ke ê kóo-tóng-tiàm tsham-kuan, 

頭家介紹一个擲佇塗跤的古董，
thâu-ke kài-siāu tsi̍t ê tàn tī thôo-kha ê kóo-tóng, 

伊先問我捌這款物無？
i sing mn̄g guá bat tsit khuán mi̍h --bô? 

我一看這是細漢捌甲有賰的物件，
Guá tsi̍t-khuànn tse sī sè-hàn bat kah ū-tshun ê mi̍h-kiānn, 

哪有啥物稀罕，
ná ū siánn-mih hi-hán, 

翻頭考伊講這叫做啥物名？
huan-thâu khó i kóng tse kiò-tsò siánn-mih miâ? 

頭家講是『蟻除』，
Thâu-ke kóng sī 『蟻除』, 

這是國語名，
tse sī Kok-gí miâ, 

啊用咱講話講咧？
ah iōng lán kóng-uē kóng --leh? 

伊煞袂曉，
I suah bē-hiáu, 

換我共講，
uānn guá kā kóng, 

這叫做「菜櫥仔跤」，
tse kiò-tsò "tshài-tû-á-kha", 

閣有一个名叫做「狗蟻怨」。
koh ū tsi̍t ê miâ kiò-tsò "káu-hiā-uàn".




狗蟻怨是親像薰觳仔的圓碗，
Káu-hiā-uàn sī tshin-tshiūnn hun-khok-á ê înn-uánn, 

瓷仔做的，
huî-á tsò --ê, 

碗內中央有膨出一个平台，
uánn-lāi tiong-ng ū phòng tshut tsi̍t ê pîng-tâi, 

佮碗墘平懸，
kah uánn-kînn pênn kuân, 

按呢中央佮碗墘中間就有一條溝，
án-ne tiong-ng kah uánn-kînn tiong-kan tō ū tsi̍t tiâu kau, 

灌水落去，
kuàn tsuí lo̍h-khì, 

就變做護城河，
tō piàn-tsò hōo-siânn-hô, 

菜櫥仔四肢跤tshāi佇平台頂，
tshài-tû-á sì ki kha tshāi tī pîng-tâi-tíng, 

狗蟻泅袂過河，
káu-hiā siû bē kuè hô, 

鼻有食無干焦癮，
phīnn ū tsia̍h bô kan-na giàn, 

佇護城河墘咧哀怨，
tī hōo-siânn-hô-kînn teh ai-uàn, 

才共號做狗蟻怨。
tsiah kā hō-tsò káu-hiā-uàn. 

頭家聽我講古講了，
Thâu-ke thiann guá kóng-kóo kóng liáu, 

大概是想講我去煞著頂腹蓋，
tāi-khài sī siūnn-kóng guá khì suah-tio̍h tíng-pak-kuà, 

一定會買，
it-tīng ē bé, 

煞出一个無天良的價數。
suah tshut tsi̍t ê bô thian-liông ê kè-siàu. 

這我買袂落去，
Tse guá bé bē lo̍h-khì, 

行出店門，
kiânn tshut tiàm-mn̂g, 

心內有一屑仔哀怨。
sim-lāi ū tsi̍t-sut-á ai-uàn.




閣有一工，
Koh ū tsi̍t kang, 

我來到鶯歌，
guá lâi kàu Ing-ko, 

拍店面揣無狗蟻怨，
phah tiàm-bīn tshuē bô káu-hiā-uàn, 

來到『陶瓷博物館』，
lâi kàu 『陶瓷博物館』, 

館後有老師傅現場做物件，
kuán-āu ū lāu sai-hū hiān-tiûnn tsò mi̍h-kiānn, 

我佮伊參詳，
guá kah i tsham-siông, 

共我做一副狗蟻怨，
kā guá tsò tsi̍t hù káu-hiā-uàn, 

我用錢買。
guá iōng tsînn bé. 

老師傅講伊是來示範，
Lāu sai-hū kóng i sī lâi sī-huān, 

袂使做買賣。
bē-sái tsò bé-bē. 

我又閣雙手空囉嗦，
Guá iū-koh siang-tshiú khang-lo-so, 

為著狗蟻怨，
uī-tio̍h káu-hiā-uàn, 

我閣怨一擺。
guá koh uàn tsi̍t pái. 

我毋死心，
Guá m̄ sí-sim, 

去網路頂的拍賣網站揣看覓咧。
khì bāng-lōo-tíng ê phah-bē-bāng-tsām tshuē khuànn-māi --leh. 

啊！
Ah! 

有矣！
Ū --ah! 

一副一千箍，
Tsi̍t hù tsi̍t-tshing khoo, 

這遍我有影去煞著頂腹蓋，
tsit piàn guá ū-iánn khì suah-tio̍h tíng-pak-kuà, 

免偌久我就共伊裝佇我舊厝的舊菜櫥仔跤，
bián guā-kú guá tō kā i tsng tī guá kū-tshù ê kū tshài-tû-á-kha, 

這時就賰狗蟻咧哀怨，
tsit sî tō tshun káu-hiā teh ai-uàn, 

我無怨。
guá bô uàn.




差不多一年過去，
Tsha-put-to tsi̍t nî kuè--khì, 

我去厝邊一間真舊真舊的五金行買物件，
guá khì tshù-pinn tsi̍t king tsin kū tsin kū ê ngóo-kim-hâng bé mi̍h-kiānn, 

煞看著一副狗蟻怨，
suah khuànn-tio̍h tsi̍t hù káu-hiā-uàn, 

即時就提來問頭家，
tsik-sî tō the̍h-lâi mn̄g thâu-ke, 

這一副偌濟錢？
tse tsi̍t hù guā-tsē tsînn? 

伊講四百箍，
I kóng sì-pah khoo, 

按呢我佇網路頂予人摃盼仔囉？
án-ne guá tī bāng-lōo-tíng hōo lâng kòng phàn-á --looh? 

我又閣哀怨再起。
Guá iū-koh ai-uàn tsài-khí. 

實在毋甘願，
Si̍t-tsāi m̄ kam-guān, 

我就閣買這副，
guá tō koh bé tsit hù, 

按呢平均扯，
án-ne pîng-kin tshé, 

我一副才買七百箍爾爾，
guá tsi̍t hù tsiah bé tshit-pah khoo niā-niā, 

較袂遐哀怨。
khah bē hiah ai-uàn.

