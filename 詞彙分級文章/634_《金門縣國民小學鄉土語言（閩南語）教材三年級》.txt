634 《金門縣國民小學鄉土語言（閩南語）教材三年級》

第一課 火金星
Tē-it khò Hué-kim-tshenn




火金星，來食茶，
Hué-kim-tshenn, lâi tsia̍h tê, 




茶燒燒，配弓蕉，
tê sio-sio, phuè king-tsio,




弓蕉歹歹，配龍眼。
king-tsio pháinn-pháinn, phuè lîng-gíng. 




龍眼會開花，挽匏換冬瓜；
Lîng-gíng ē khui-hue, bán pû uānn tang-kue; 




冬瓜好煮湯，挽匏換籠床；
tang-kue hó tsú thng, bán pû uānn lâng-sn̂g; 




籠床欲炊粿，炊無夠，
lâng-sn̂g beh tshue kué, tshue bô-kàu, 




火金星，挵破灶。
hué-kim-tshenn, lòng-phuà tsàu.




第二課 金門特產
Tē-jī khò Kim-mn̂g ti̍k-sán




蘆黍、塗豆、番薯，
Lôo-sé, thôo-tāu, han-tsî,




是咱金門的特產。
sī lán Kim-mn̂g ê ti̍k-sán. 




咱用蘆黍激高粱酒，
Lán iōng lôo-sé kik kau-liâng-tsiú, 




為金門趁袂講的濟錢。
uī Kim-mn̂g thàn bē kóng ê tsē tsînn.




咱用塗豆做貢糖，
Lán iōng thôo-tāu tsò kòng-thn̂g, 




貢糖是一項逐家愛食、
kòng-thn̂g sī tsi̍t hāng ta̍k-ke ài tsia̍h, 




閣食袂𤺪的物件。
koh tsia̍h bē siān ê mi̍h-kiānn. 




咱用番薯鑢番薯簽、鑢番薯脯，
Lán iōng han-tsî lù han-tsî-tshiam, lù han-tsî-póo, 




碾番薯脯糊、洗番薯粉，
lián han-tsî-póo-kôo, sé han-tsî-hún, 




變成誠濟人愛食的物件，
piàn-sîng tsiânn tsē lâng ài tsia̍h ê mi̍h-kiānn, 




蘆黍、塗豆、番薯，
lôo-sé, thôo-tāu, han-tsî, 




是咱金門的寶貝。
Sī lán Kim-mn̂g ê pó-puè.




第三課 羞羞羞
Tē-sann khò Siu siu siu




羞羞羞，袂見笑，
Siu siu siu, bē kiàn-siàu, 




一霎仔久，猶未到。
tsi̍t-tiap-á-kú, iáu-buē kàu. 




小可錢，小生理，
Sió-khuá tsînn, sió sing-lí, 




做代誌，著細膩。
tsò tāi-tsì, tio̍h sè-jī. 




著相好，毋通相爭，
Tio̍h siong-hó, m̄-thang sio-tsenn, 




咱做人，毋通大逸；
lán tsò-lâng, m̄-thang tāi-iat; 




著認真，毋通荒心，
tio̍h jīn-tsin, m̄-thang hong-sim, 




著拍拚，毋驚艱苦。
Tio̍h phah-piànn, m̄ kiann kan-khóo.




第四課 龍眼乾
Tē-sì khò Lîng-gíng-kuann




龍眼乾，褫雨傘，
Lîng-gíng-kuann, thí hōo-suànn, 




人點燈，你來看；
lâng tiám ting, lí lâi khuànn; 




看啥物？看新娘，
khuànn siánn-mih? Khuànn sin-niû, 




新娘有偌大？
sin-niû ū guā tuā? 




無錢想欲娶。
Bô tsînn siūnn-beh tshuā.




娶入廳，拜兄嫂，
Tshuā ji̍p thiann, pài hiann-só, 




娶入房，著拭桌，
tshuā ji̍p pâng, tio̍h tshit toh, 




娶入灶跤內，
tshuā ji̍p tsàu-kha-lāi, 




新娘跋一倒。
sin-niû pua̍h tsi̍t tó.




第五課 白翎鷥
Tē-gōo khò Pe̍h-līng-si




白翎鷥，擔畚箕，
Pe̍h-līng-si, tann pùn-ki, 




擔到海仔墘。
tann kàu hái-á-kînn. 




跋一倒，抾一圓，
Pua̍h tsi̍t tó, khioh tsi̍t înn, 




買餅分大姨。
bé piánn pun tuā-î. 




大姨嫌無額，
Tuā-î hiâm bô gia̍h, 




換果子來相佮食。
uānn kué-tsí lâi sann-kap tsia̍h. 




一粒甜，一粒鹹，
Tsi̍t lia̍p tinn, tsi̍t lia̍p kiâm, 




一粒搵粗鹽，
tsi̍t lia̍p ùn tshoo-iâm, 




逐个食甲攏無嫌。
ta̍k ê tsia̍h kah lóng bô hiâm.




第六課 新年加一歲
Tē-la̍k khò Sin-nî ke tsi̍t huè




過新年了後，一人加一歲。
Kuè sin-nî liáu-āu, tsi̍t lâng ke tsi̍t huè. 




我本成是八歲，
Guá pún-tsiânn sī peh huè, 




今年已經九歲矣！
kin-nî í-king káu huè --ah!




我一日一日大，
Guá tsi̍t ji̍t tsi̍t ji̍t tuā, 




捌的人愈來愈濟，
bat ê lâng jú lâi jú tsē, 




知影的代誌嘛愈來愈濟。
tsai-iánn ê tāi-tsì mā jú lâi jú tsē. 




俺娘呵咾我：
Án-niâ o-ló guá: 




愈來愈會曉的矣！
Jú lâi jú ē-hiáu --ê --ah!




第七課 去菜市
Tē-tshit khò Khì tshài-tshī




禮拜日早起，
Lé-pài-ji̍t tsá-khí, 




俺娘𤆬我去菜市買菜。
Án-niâ tshuā guá khì tshài-tshī bé tshài. 




白菜、豆菜、高麗菜，
Pe̍h-tshài, tāu-tshài, ko-lê-tshài, 




蒜仔、菜頭、大白菜，
suàn-á, tshài-thâu, tuā-pe̍h-tshài, 




冬瓜、苦瓜、韭菜花。
tang-kue, khóo-kue, kú-tshài-hue. 




俺娘講：菜市的菜遮爾濟
Án-niâ kóng: Tshài-tshī ê tshài tsiah-nī tsē 




看甲目睭起花，
khuànn kah ba̍k-tsiu khí hue, 




若一下無細膩，
nā tsi̍t-ē bô-sè-jī, 




買匏煞提著菜瓜。
bé pû suah the̍h-tio̍h tshài-kue.




第八課 坐飛機
Tē-peh khò Tsē hui-ki




坐飛機，看天頂；
Tsē hui-ki, khuànn thinn-tíng; 




坐大船，看海湧；
tsē tuā-tsûn, khuànn hái-íng;




坐計程車，緊閣靜；
tsē kè-thîng-tshia, kín koh tsīng; 




搭交通車，錢較省。
tah kau-thong-tshia, tsînn khah síng. 




坐跤踏車，一爿行，
Tsē kha-ta̍h-tshia, tsi̍t-pîng kiânn, 




一爿看風景。
tsi̍t-pîng khuànn hong-kíng.




第九課 月光光
Tē-káu khò Gue̍h kng-kng




月光光，照菜園，
Gue̍h kng-kng, tsiò tshài-hn̂g, 




月光光，照窗仔門，
gue̍h kng-kng, tsiò thang-á-mn̂g, 




月光光，照眠床。
gue̍h kng-kng, tsiò bîn-tshn̂g. 




眠床燒，眠床軟，
Bîn-tshn̂g sio, bîn-tshn̂g nńg, 




月娘照著嬰仔的尻川，
gue̍h-niû tsiò-tio̍h enn-á ê kha-tshng, 




保庇嬰仔一醒睏到天光。
pó-pì enn-á tsi̍t tshénn khùn kàu thinn-kng.




第十課 乖查某囝
Tē-tsa̍p khò Kuai tsa-bóo-kiánn




乖查某囝，毋通吼。
Kuai tsa-bóo-kiánn, m̄-thang háu. 




新眠床，新畚斗；
Sin bîn-tshn̂g, sin pùn-táu; 




新棉被，無虼蚤；
sin mî-phuē, bô ka-tsáu; 




新枕頭，無油垢。
sin tsím-thâu, bô iû-káu. 




這陣若毋嫁，
Tsit-tsūn nā m̄ kè, 




後擺你著綴人走。
āu-pái lí tio̍h tuè-lâng-tsáu.




第十一課 阿媽生日
Tē-tsa̍p-it khò A-má senn-ji̍t




昨日是阮阿媽的生日，
Tso̍h--ji̍t sī guán a-má ê senn-ji̍t, 




阮地請真濟人客。
guán tē tshiánn tsin tsē lâng-kheh. 




阿姑、阿丈攏有來。
A-koo, a-tiūnn lóng ū lâi. 




阿叔、阿嬸、伯仔、
A-tsik, a-tsím, peh-á, 




姆仔，計計有倒來。
ḿ-á, kè-kè ū tò--lâi.




猶有厝邊隔壁的
Iáu ū tshù-pinn-keh-piah ê




叔公、嬸婆，
tsik-kong, tsím-pô, 




攏來予阮請。
lóng lâi hōo guán tshiánn. 




阮地規日鬧熱甲，
Guán tē kui ji̍t lāu-jia̍t kah, 




親像咧拜拜按呢。
tshin-tshiūnn teh pài-pài án-ne.




第十二課 身軀的物件
Tē-tsa̍p-jī khò Sin-khu ê mi̍h-kiānn




身軀的物件，
Sin-khu ê mi̍h-kiānn, 




一項一項予你看。
tsi̍t hāng tsi̍t hāng hōo lí khuànn. 




這雙是鞋，彼雙是襪，
Tsit siang sī ê, hit siang sī bue̍h, 




褲一領、衫一領，
khòo tsi̍t niá, sann tsi̍t niá,




對是雙，孤是奇。
tuì sī siang, koo sī khia. 




這个是手錶，
Tsit ê sī tshiú-pió,




彼个是目鏡。
hit ê sī ba̍k-kiànn.




猶有一个褲袋仔，
Iáu ū tsi̍t ê khòo-tē-á,




著拍開起來才知影。
tio̍h phah--khui --khí-lâi tsiah tsai-iánn.




第十三課 雙鯉湖
Tē-tsa̍p-sann khò Siang-lí-ôo




雙鯉湖，親像一个大圓箍。
Siang-lí-ôo, tshin-tshiūnn tsi̍t ê tuā înn-khoo. 




水滿滿，無草埔，
Tsuí muá-muá, bô tsháu-poo, 




鵁鴒做岫揣無路，
ka-līng tsò siū tshuē bô lōo, 




烏燕仔做岫咬無土，
oo-ìnn-á tsò siū kā bô thóo, 




阿兄作穡踏無步，
a-hiann tsoh-sit ta̍h bô pōo,




掠著兩尾大鯉魚，九斤五，
lia̍h-tio̍h nn̄g bué tuā lí-hî, káu-kin-gōo, 




一尾送阿姑，一尾煮煮來食補。
tsi̍t bué sàng a-koo, tsi̍t bué tsú-tsú lâi tsia̍h-póo. 




小弟一手夾，一手挖，
Sió-tī tsi̍t tshiú ngeh, tsi̍t tshiú óo, 




大喙食，細喙哺，
tuā-tshuì tsia̍h, sè-tshuì pōo, 




食甲一喙爛糊糊，
tsia̍h kah tsi̍t tshuì nuā-kôo-kôo, 




予阿兄共搧喙箍。
hōo a-hiann kā siàn tshuì-khoo.




第十四課 圓輾輾
Tē-tsa̍p-sì khò înn-liàn-liàn




燃滾水，燒燙燙，
Hiânn kún-tsuí, sio-thǹg-thǹg, 




啉冰水，冷吱吱。
lim ping-tsuí, líng-ki-ki. 




一張白紙，白蒼蒼，
Tsi̍t tiunn pe̍h-tsuá, pe̍h-tshang-tshang, 




一領新衫，紅紅紅。
tsi̍t niá sin sann, âng-âng-âng. 




一張紙，薄縭絲，
Tsi̍t tiunn tsuá, po̍h-li-si, 




一支刀，厚tut-tut。
tsi̍t ki to, kāu-tut-tut. 




日晝時，光銅銅，
Ji̍t-tàu-sî, kong-tâng-tâng, 




下暗時，暗摸摸。
e-àm-sî, àm-bong-bong. 




一枝筆，輕báng-báng仔，
Tsi̍t ki pit, khin-báng-báng-á, 




一塊石頭，重innh-innh。
tsi̍t tè tsio̍h-thâu, tāng-innh-innh. 




一塊桌仔，四角角，
Tsi̍t tè toh-á, sì-kak-kak, 




一粒球，圓輾輾。
tsi̍t lia̍p kiû, înn-liàn-liàn.




第十五課 挨啊挨
Tē-tsa̍p-gōo khò E --ah e




挨啊挨，載米載粟來飼雞；
E --ah e, tsài bí tsài tshik lâi tshī ke; 




飼雞欲叫更，
tshī ke beh kiò-kenn,




飼狗欲吠暝。
tshī káu beh puī mê. 




飼鴨鵤，欲過年，
Tshī ah-kak, beh kuè-nî, 




飼大豬，趁大錢。
tshī tuā-ti, thàn tuā-tsînn. 




飼後生，養老爸，
Tshī hāu-senn, iúnn lāu-pē, 




飼新婦，有孝大家，
tshī sin-pū, iú-hàu ta-ke, 




飼查某囝，別人的。
tshī tsa-bóo-kiánn, pa̍t-lâng ê .




第十六課 學堂內
Tē-tsa̍p-la̍k khò O̍h-tn̂g-lāi




學堂內，
O̍h-tn̂g-lāi, 




有灶跤、有飯廳，
ū tsàu-kha, ū pn̄g-thiann, 




有教室、也有草坪；
ū kàu-sik, iā ū tsháu-phiânn; 




有體育館、也有運動埕。
ū thé-io̍k-kuán, iā ū ūn-tōng-tiânn.




無論是老師，抑是同學，
Bô-lūn sī lāu-su, ia̍h-sī tông-ha̍k, 




毋管是大人，抑是囡仔；
m̄-kuán sī tuā-lâng, ia̍h-sī gín-á; 




攏總有咱pio滾的笑聲，
lóng-tsóng ū lán pio-kún ê tshiò-siann, 




計計有咱𨑨迌的跤跡。
kè-kè ū lán tshit-thô ê kha-jiah.

