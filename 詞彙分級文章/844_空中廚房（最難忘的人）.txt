844 空中廚房（最難忘的人）

空中廚房。
Khong-tiong tû-pâng. 

今仔日，
Kin-á-ji̍t, 

恆春仔欲為恁介紹的是一桌真特別的菜，
Hîng-tshun--á beh uī lín kài-siāu ê sī tsi̍t toh tsin ti̍k-pia̍t ê tshài, 

菜名叫做最難忘的人。
tshài miâ kiò-tsò tsuè lân-bōng ê lâng. 

#最難忘的人#。
#最難忘的人#. 

首先呢，
Siú-sian --neh, 

咱愛準備的是西瓜一周、
lán ài tsún-pī ê sī si-kue tsi̍t tsiu, 

弓蕉一條、
king-tsio tsi̍t tiâu. 

龍眼大概十粒、
gîng-gíng tāi-khài tsa̍p lia̍p, 

豬的大骨一支、
ti ê tuā-kut tsi̍t ki, 

咖哩粉三湯匙仔、
ka-lí hún sann thng-sî-á, 

咖啡粉三湯匙仔、
ka-pi hún sann thng-sî-á, 

鹽小可仔、
iâm sió-khuá-á, 

烏魚子一枇、
oo-hî-tsí tsi̍t pî, 

蒜頭五粒、
suàn-thâu gōo lia̍p, 

汽水一罐、
khì-tsuí tsi̍t kuàn, 

高雄市的自來消毒水兩千#cc#，
Ko-hiông-tshī ê tsū-lâi siau-to̍k tsuí nn̄g-tshing #cc#, 

咱最難忘的人這桌菜做法真簡單，
lán tsuè lân-bōng ê lâng tsit toh tshài tsò-huat tsin kán-tan, 

首先呢，
siú-sian --neh, 

用一千#cc#高雄市的自來消毒水來炕大骨，
iōng tsi̍t-tshing #cc# Ko-hiông-tshī ê tsū-lâi siau-to̍k tsuí lâi khòng tuā-kut, 

然後呢，
jiân-āu --neh, 

將烏魚子來絞汁，
tsiong oo-hî-tsí lâi ká tsiap, 

閣加入五粒蒜頭，
koh ka-ji̍p gōo lia̍p suàn-thâu, 

絞甲差不多的時陣呢，
ká kah tsha-put-to ê sî-tsūn --neh, 

這陣西瓜挈來食掉，
tsit-tsūn si-kue khe̍h lâi tsia̍h-tiāu,

西瓜皮囥入去鼎仔內底，
 si-kue-phuê khǹg ji̍p-khì tiánn-á lāi-té, 

十粒龍眼呢，
tsa̍p lia̍p gîng-gíng --neh,

將這个肉食掉，
 tsiong tsit ê bah tsia̍h-tiāu,

殼佮子囥入去鼎仔內底，
 khak kah tsí khǹg ji̍p-khì tiánn-á lāi-té, 

弓蕉咧，
kin-tsio --leh, 

也順煞食掉，
iā sūn-suà tsia̍h-tiāu,

弓蕉皮也仝款囥入去鼎仔內底，
 kin-tsio-phuê iā kāng-khuán khǹg ji̍p-khì tiánn-á lāi-té, 

這个時陣，
tsit ê sî-tsūn, 

咱的大骨湯若是滾呢，
lán ê tuā-kut thng nā-sī kún --neh, 

就將大骨湯捀去倒掉，
tō tsiong tuā-kut thng phâng khì tò-tiāu, 

骨頭擲落去糞埽桶，
kut-thâu tàn lo̍h-khì pùn-sò-tháng, 

愛注意喔！
ài tsù-ì --ooh! 

這若落雨天的時乎，
Tse nā lo̍h-hōo thinn ê sî --honnh, 

毋通去予雷公摃死。
m̄-thang khì hōo luî-kong kòng--sí. 

紲落來呢，
Suà--lo̍h-lâi --neh, 

將西瓜皮，
tsiong si-kue-phuê, 

龍眼殼佮子，
gîng-gíng khak kah tsí, 

弓蕉皮彼个鼎仔共挈來，
kin-tsio-phuê hit ê tiánn-á kā khe̍h --lâi, 

佮和拄仔絞好的烏魚子，
kah hām tú-á ká hó ê oo-hû-tsí, 

蒜頭汁倒做伙，
suàn-thâu tsiap tò tsò-hué, 

加入一千#cc#的高雄市的自來消毒水共抐抐咧，
ka-ji̍p tsi̍t-tshing #cc# ê Ko-hiông-tshī ê tsū-lâi siau-to̍k tsuí kā lā-lā--leh, 

將鹽，
tsiong iâm, 

咖哩粉佮咖啡粉落落去，
ka-lí hún kah ka-pi hún lo̍h--loh-khì, 

然後呢，
liân-āu --neh, 

快速駛炎火，
khuài-sok sái iām-hué, 

滾了後呢，
kún liáu-āu --neh, 

按呢就大功告成囉！
án-ne tō tāi-kong-kò-sîng --looh! 

啉一罐汽水來慶祝，
Lim tsi̍t kuàn khì-tsuí lâi khìng-tsiok, 

然後呢，
liân-āu --neh, 

捀出去予你冤仇人食，
phâng tshut-khì hōo lí uan-siû-lâng tsia̍h, 

保證伊一生難忘。
pó-tsìng i it-sing lân-bōng. 

以上是恆春仔佇今仔日的空中廚房為你特別介紹的一桌菜，
Í-siōng sī Hîng-tshun--á tī kin-á-ji̍t ê khong-tiong tû-pâng uī lí ti̍k-pia̍t kài-siāu ê tsi̍t toh tshài, 

最難忘的人，
tsuè lân-bōng ê lâng, 

#最難忘的人#。
#最難忘的人#.

