505 語言內底的鱟

語言內底的鱟
Gí-giân lāi-té ê hāu




講來奇怪，
Kóng--lâi kî-kuài, 

現代臺灣人對鱟並無熟似，
hiān-tāi Tâi-uân-lâng tuì hāu pīng bô si̍k-sāi,

毋過，
m̄-koh, 

咱的語言內底煞有真濟佮鱟有關的詞句，
lán ê gí-giân lāi-té suah ū tsin tsē kah hāu iú-kuan ê sû-kù, 

可見較早的臺灣人一定佮鱟有真深的關係。
khó-kiàn khah-tsá ê Tâi-uân-lâng it-tīng kah hāu ū tsin tshim ê kuan-hē.




鱟的外形親像龜，
Hāu ê guā-hîng tshin-tshiūnn ku, 

毋過伊的殼是兩橛，
m̄-koh i ê khak sī nn̄g kue̍h, 

頭前彼橛較大，
thâu-tsîng hit kue̍h khah tuā, 

會使用來𣁳水，
ē-sái iōng-lâi khat tsuí, 

叫做鱟桸，
kiò-tsò hāu-hia, 

現代人用葫蘆匏破爿做水𣁳仔叫做匏桸。
hiān-tāi lâng iōng hôo-lôo-pû phuà-pîng tsò tsuí khat-á kiò-tsò pû-hia. 

鱟殼金滑，
Hāu-khak kim-ku̍t, 

閣小可仔彎曲，
koh sió-khuá-á uan-khiau, 

古早厝的瓦鉼仔嘛金滑彎曲，
kóo-tsá tshù ê hiā-phiánn-á mā kim-ku̍t uan-khiau, 

所以嘛叫做鱟鉼仔；
sóo-í mā kiò-tsò hāu-phiánn-á; 

馬鞍藤的葉嘛是金滑彎曲，
bé-uann-tîn ê hio̍h mā sī kim-ku̍t uan-khiau, 

就叫做鱟藤。
tō kiò-tsò hāu-tîn. 

鱟尾𠕇𠕇尖尖，
Hāu-bué tīng-tīng tsiam-tsiam, 

親像一枝刀，
tshin-tshiūnn tsi̍t ki to, 

所以攕刀叫做鱟尾刀，
sóo-í tshiám-to kiò-tsò hāu-bué-to, 

現代的刺刀嘛叫做鱟尾刀。
hiān-tāi ê tshì-to mā kiò-tsò hāu-bué-to. 

共鱟反翻身，
Kā hāu píng huan sin, 

會看著腹肚遐一片一片的濾水閘仔，
ē khuànn-tio̍h pak-tóo hia tsi̍t phìnn tsi̍t phìnn ê lī tsuí tsa̍h-á, 

親像現代的百葉窗，
tshin-tshiūnn hiān-tāi ê pah-ia̍p-thang, 

所以咱就共百葉窗叫做鱟百冊。
sóo-í lán tō kā pah-ia̍p-thang kiò-tsò hāu-peh-tsheh.




講完外形，
Kóng uân guā-hîng, 

換講伊的特性。
uānn kóng i ê ti̍k-sìng. 

伊的跤手慢鈍，
I ê kha-tshiú bān-tūn, 

所以人講鱟跤鱟手，
sóo-í lâng kóng hāu kha hāu tshiú, 

就是佮趖跤趖手仝款意思，
tō sī kah sô kha sô tshiú kāng-khuán ì-sù, 

有人外號叫做海鱟、大鱟、鱟跤蟯，
ū lâng guā-hō kiò-tsò hái-hāu, tuā-hāu, hāu-kha-giô,

攏是供體伊跤手趖。
lóng sī king-thé i kha-tshiú sô. 

另外一句儑蟳等鱟，
Līng-guā tsi̍t kù gām tsîm tán hāu, 

就是#『守株待兔』#的意思，
tō sī #‘守株待兔’# ê ì-sù, 

因為欲等伊趖到位，
in-uī beh tán i sô kàu-uī, 

愛等甲斑鴿吼矣。
ài tán kah pan-kah háu --ah.




鱟的另外一个特性就是好量，
Hāu ê līng-guā tsi̍t ê ti̍k-sìng tō sī hó-liōng, 

予人欺負袂抵抗。
hōo lâng khi-hū bē tí-khòng. 

一句話講「毋共蟳，
Tsi̍t kù uē kóng “M̄ kāng tsîm, 

欲共鱟」，
beh kāng hāu”, 

就是驚歹人，
tō sī kiann pháinn-lâng, 

凌治好人。
lîng-tī hó lâng. 

「好好鱟刣甲屎流」，
“Hó-hó hāu thâi kah sái lâu”, 

是講共好好一件代誌舞甲袂收山，
sī kóng kā hó-hó tsi̍t kiānn tāi-tsì bú kah bē siu-suann, 

因為刣鱟真簡單，
in-uī thâi hāu tsin kán-tan, 

鱟袂滾躘，
hāu bē kún-liòng, 

煞刣甲狼狽去。
suah thâi kah lông-puē --khì.




雖然咱生活中較罕得看著鱟，
Sui-jiân lán sing-ua̍h tiong khah hán-tit khuànn-tio̍h hāu, 

毋過，
m̄-koh, 

這種古生物毋但已經活佇世間幾若億年，
tsit tsióng kóo sing-bu̍t m̄-nā í-king ua̍h tī sè-kan kuí-nā ik nî, 

嘛活佇咱的語言內底，
mā ua̍h tī lán ê gí-giân lāi-té, 

咱就毋通予伊消失去。
lán tō m̄-thang hōo i siau-sit --khì.

