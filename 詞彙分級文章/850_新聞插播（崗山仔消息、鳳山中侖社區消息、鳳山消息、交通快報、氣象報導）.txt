850 新聞插播（崗山仔消息、鳳山中侖社區消息、鳳山消息、交通快報、氣象報導）

新聞插播，
Sin-bûn tshah-pòo, 

崗山仔消息。
Kang-suann-á siau-sit. 

今仔日瘦猴呢佮著伊兩歲的後生呢阿榮，
Kin-á-ji̍t Sán-kâu --neh kah tio̍h i nn̄g huè ê hāu-senn --neh A-îng, 

兩个人攏去予春桃仔罰徛，
nn̄g ê lâng lóng khì hōo Tshun-thô--á hua̍t-khiā, 

這罰徛的原因就是講乎，
tse hua̍t-khiā ê guân-in tō sī kóng --honnh, 

下晡春桃仔叫瘦猴幫阿榮洗身軀，
ē-poo Tshun-thô--á kiò Sán-kâu pang A-îng sé-sin-khu, 

想袂到呢，
siūnn bē kàu --neh, 

兩个父仔囝呢煞佇咧浴間仔咧耍水啦！
nn̄g ê pē-á-kiánn --neh suah tī-leh i̍k-king-á leh sńg tsuí --lah! 

啊耍甲瘦猴規身軀澹糊糊，
Ah sńg kah Sán-kâu kui-sin-khu tâm-kôo-kôo, 

而且一睏呢耍兩點外鐘啦。
jî-tshiánn tsi̍t-khùn --neh sńg nn̄g tiám guā tsing --lah. 

春桃仔看著呢真受氣，
Tshun-thô--á khuànn--tio̍h --neh tsin siūnn-khì, 

所以叫in兩个父仔囝呢去罰徛，
sóo-í kiò in nn̄g ê pē-á-kiánn --neh khì hua̍t-khiā, 

好好仔反省。
hó-hó-á huán-síng. 

春桃仔共恆春仔表示，
Tshun-thô--á kā Hîng-tshun--á piáu-sī, 

水來得無容易，
tsuí lâi tit bô iông-ī, 

咱愛珍惜水資源，
lán ài tin-sioh tsuí tsu-guân, 

毋通討債才是。
m̄-thang thó-tsè tsiah sī. 

春桃仔這種環保的精神呢，
Tshun-thô--á tsit tsióng khuân-pó ê tsing-sîn --neh, 

值得咱學習！
ta̍t-tit lán ha̍k-si̍p! 

鳳山中侖社區消息。
Hōng-suann Tiong-lūn siā-khu siau-sit. 

蹛佇咧鳳山中侖社區做水電的阿秋呢，
Tuà tī-leh Hōng-suann Tiong-lūn siā-khu tsò tsuí-tiān ê A-tshiu --neh, 

佮同事啉三四逝阿比仔了後，
kah tông-sū lim sann sì tsuā a-pí--á liáu-āu, 

醉茫茫。
tsuì-bâng-bâng. 

行甲in兜附近的捐血車，
Kiânn kah in tau hù-kīn ê kuan-hueh tshia, 

阿秋一上車就講，
A-tshiu tsi̍t tsiūnn-tshia tō kóng, 

#小姐#先來一手啦。
#小姐# sing lâi tsi̍t tshiú --lah. 

護士小姐呢，
Hōo-sū sió-tsiá --neh, 

以為阿秋欲捐血就共阿秋講：
í-uî A-tshiu beh kuan-hueh tō kā A-tshiu kóng:

「好先生請問你欲捐偌濟？」
“Hó senn-sinn tshiánn-mn̄g lí beh kuan guā-tsē? ”

阿秋聽著真無歡喜講：
 A-tshiu thiann-tio̍h tsin bô huann-hí kóng:

「啥物偌濟？
“Siánn-mih guā-tsē? 

予焦啦！」
Hōo ta --lah!” 

這个時陣護士小姐才知影阿秋酒醉，
Tsit ê sî-tsūn hōo-sū sió-tsiá tsiah tsai-iánn A-tshiu tsiú-tsuì, 

馬上連絡in兜的人共伊tshuā轉去。
má-siōng liân-lo̍k in tau ê lâng kā i tshuā --tńg-khì. 

護士小姐呢，
Hōo-sū sió-tsiá --neh, 

也佇遮拜托恆春的，
iā tī tsia pài-thok Hîng-tshun--ê, 

會當佇空中呼籲各位聽眾朋友呢，
ē-tàng tī khong-tiong hoo-io̍k kok-uī thiann-tsiòng pîng-iú --neh, 

有緣無緣逐家來捐血，
ū-iân bô-iân ta̍k-ke lâi kuan-hueh, 

手䘼仔撆起來，
tshiú-ńg-á pih --khí-lâi, 

但是毋免予焦啦。
tān-sī m̄-bián hōo ta --lah.

鳳山消息。
Hōng-suann siau-sit. 

蹛佇咧鳳山鳳南路的痔瘡王呢，
Tuà tī-leh Hōng-suann Hōng-lâm lōo ê tī-tshng Ông --neh, 

佇咧後禮拜日都欲結婚囉！
tī-leh āu lé-pài ji̍t to beh kiat-hun --looh! 

伊共恆春仔講呢，
I kā Hîng-tshun--á kóng --neh, 

伊這擺結婚呢，
i tsit pái kiat-hun --neh, 

紅帖仔規臺灣放透透，
âng-thiap-á kui Tâi-uân pàng-thàu-thàu, 

只要小可仔和伊磕著關係，
tsí-iàu sió-khuá-á hām i kha̍p-tio̍h kuan-hē, 

伊都攏毋放伊煞。
i to lóng m̄ pàng i suah. 

而且伊也註明，
Jî-tshiánn i iā tsù-bîng, 

禮金是兩千箍起跳，
lé-kim sī nn̄g-tshing khoo khí-thiàu, 

若是無閒呢，
nā-sī bô-îng --neh, 

會當寄現金袋仔抑是匯票攏會使。
ē-tàng kià hiān-kim tē-á a̍h-sī huē-phiò lóng ē-sái. 

若是收著紅帖仔毋包來抑是包無夠的，
Nā-sī siu-tio̍h âng-thiap-á m̄ pau --lâi a̍h-sī pau bô-kàu --ê, 

逐家才試看覓仔咧！
ta̍k-ke tsiah tshì-khuànn-māi-á --leh! 

不過，
Put-kò, 

痔瘡王伊也表示呢，
tī-tshng Ông i iā piáu-sī --neh, 

伊的菜色是無輸人，
i ê tshài-sik sī bô su --lâng, 

一定予逐家滿意。
it-tīng hōo ta̍k-ke buán-ì. 

這請客地點是，
Tse tshiánn kheh tē-tiám sī, 

啥物啊！
siánn-mih --ah! 

金門烏坵喔！
Kim-mn̂g Oo-khu --ooh! 

啊這分明是搶人嘛！
Ah tse hun-bîng sī tshiúnn--lâng --mah!

下面是交通快報。
Ē-bīn sī kau-thong khuài-pò. 

高雄火車頭今仔日南下火車到站的時間呢，
Ko-hiông hué-tshia-thâu kin-á-ji̍t lâm hā hué-tshia kàu-tsām ê sî-kan --neh, 

攏總延遲五點，
lóng-tsóng iân-tî gōo tiám, 

原因是呢有一台對基隆往高雄的兩光號火車，
guân-in sī --neh ū tsi̍t tâi tuì Ke-lâng óng Ko-hiông ê lióng-kong hō hué-tshia, 

佇咧過岡山站無偌久呢煞來破輪。
tī-leh kuè Kong-san tsām bô-guā-kú --neh suah lâi phuà-lián, 

駛火車的ùn-tsiáng落車換iú-bih（よび）輪開袂少時間。
sái hué-tshia ê ùn-tsiáng lo̍h-tshia uānn iú-bih （よび） lián khai bē-tsió sî-kan. 

鐵枝路公司表示抱歉，
Thih-ki-lōo kong-si piáu-sī phō-khiàm, 

並且會加強員工換iú-bih（よび）輪的時間會當較緊咧。
pīng-tshiánn ē ka-kiông uân-kang uānn iú-bih（よび） lián ê sî-kan ē-tàng khah kín --leh. 

氣象報導。
Khì-siōng pò-tō. 

為著配合國忠佮惠美仔明仔載欲去公園散步，
Uī-tio̍h phuè-ha̍p Kok-tiong kah Huī-bí--á bîn-á-tsài beh khì kong-hn̂g sàn-pōo, 

所以明仔載會落毛毛仔小雨，
sóo-í bîn-á-tsài ē lo̍h mn̂g-mn̂g-á sió hōo, 

予國忠佮惠美仔的散步更加閣較有情調。
hōo Kok-tiong kah Huī-bí--á ê sàn-pōo kìng-ka koh-khah ū tsîng-tiāu. 

明仔載欲出門的聽眾朋友，
Bîn-á-tsài beh tshut-mn̂g ê thiann-tsiòng pîng-iú, 

雨衣雨傘欲紮毋紮攏無要緊。
hōo-i hōo-suànn beh tsah m̄ tsah lóng bô iàu-kín. 

沿海方面。
Iân-hái hong-bīn. 

因為春桃仔佮春花仔明仔載欲去旗津海水浴場游泳，
In-uī Tshun-thô--á kah Tshun-hue--á bîn-á-tsài beh khì Kî-tin hái-tsuí i̍k-tiûnn iû-íng, 

所以有可能造成了六級到九級大湧到猛湧，
sóo-í ū khó-lîng tsō-sîng liáu la̍k kip kàu káu kip tuā-íng kàu bíng-íng, 

佇旗津外海作業船隻請注意。
tī Kî-tin guā-hái tsok-gia̍p tsûn-tsiah tshiánn tsù-ì. 

風颱動態。
Hong-thai tōng-thài. 

#Môo-lìng-kuh#風颱呢#e-mail#共恆春仔講，
#Môo-lìng-kuh# hong-thai --neh #e-mail# kā Hîng-tshun--á kóng, 

一山不容兩虎，
it san put iông lióng hóo, 

一个桌頂袂當有兩个茶鈷，
tsi̍t ê toh-tíng bē-tàng ū nn̄g ê tê-kóo, 

所以呢，
sóo-í --neh, 

伊約這个新形成的風颱#Pu-lá-muh#呢，
i iok tsit ê sin hîng-sîng ê hong-thai #Pu-lá-muh# --neh, 

欲佇咧太平洋一決雌雄。
beh tī-leh thài-pîng-iûnn it kuat tshú-hiông. 

請聽眾朋友注意本臺風颱動態報導。
Tshiánn thiann-tsiòng pîng-iú tsù-ì pún tâi hong-thai tōng-thài pò-tō. 

以上是咱番薯之聲本報獨家所提供，
Í-siōng sī lán Han-tsî-tsi-siann pún pò to̍k-ka sóo thê-kiong, 

由本臺特派記者恆春仔為恁採訪報導烏白來新聞，
iû pún tâi ti̍k-phài kì-tsiá Hîng-tshun--á uī lín tshái-hóng pò-tō oo-pe̍h-lâi sin-bûn, 

感謝收聽。
kám-siā siu-thiann.

