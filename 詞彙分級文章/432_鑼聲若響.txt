432 鑼聲若響

鑼聲若響
Lô siann nā hiáng




日黃昏
Ji̍t hông-hun 

愛人仔欲落船
Ài-jîn-á beh lo̍h-tsûn

想著心酸目睭罩烏雲
Siūnn-tio̍h sim-sng ba̍k-tsiu tà oo-hûn

有話欲講趁這陣
Ū uē beh kóng thàn tsit-tsūn

較輸心頭亂紛紛
Khah-su sim-thâu luān-hun-hun

想袂出
Siūnn bē tshut

親像失了魂
Tshin-tshiūnn sit liáu hûn

鑼聲若響
Lô siann nā hiáng

鑼聲若響就欲離開君
Lô siann nā hiáng tsiū beh lī-khui kun

船燈青
Tsûn-ting tshinn

愛人仔徛船墘
Ài-jîn-á khiā tsûn-kînn

毋甘分離目睭看著伊
M̄-kam hun-lī ba̍k-tsiu khuànn-tio̍h i

有話欲講趁這時
Ū uē beh kóng thàn tsit-sî

較輸未講喉先滇
Khah-su bē kóng âu sing tīnn

全無疑
Tsuân bô-gî

哪會按呢生
Ná ē án-ne-senn

鑼聲若響
Lô siann nā hiáng

鑼聲若響就欲離開伊
Lô siann nā hiáng tsiū beh lī-khui i

錠離水
Tiānn lī tsuí

愛人仔船欲開
Ài-jîn-á tsûn beh khui

吐出大氣恨別喙開開
Thòo tshut tuā-khuì hūn pia̍t tshuì khui-khui	

一聲珍重相安慰
Tsi̍t siann tin-tiōng sio an-uì

成功轉來再做堆
Sîng-kong tńg--lâi tsài tsuè-tui

情相累
Tsîng siong luī

心肝像針揻
Sim-kuann tshiūnn tsiam ui

鑼聲若響
Lô siann nā hiáng

鑼聲若響袂得再相隨
Lô siann nā hiáng buē-tit tsài siong-suî

