694 鹿港八郊

現代人對「郊」無熟似，
Hiān-tāi lâng tuì “kau” bô si̍k-sāi, 

其實伊是對英語#guild#音譯過來的，
kî-si̍t i sī tuì Ing-gí #guild# im-i̍k kuè--lâi --ê, 

就是現時的商業同業公會。
tō sī hiān-sî ê siong-gia̍p tông-gia̍p kong-huē. 

數百年前，
Sòo pah nî tsîng, 

小生理人開店，
sió sing-lí-lâng khui-tiàm,

大生理人開行，
tuā sing-lí-lâng khui-hâng, 

開行的人會參加同業的「郊」，
khui-hâng ê lâng ē tsham-ka tông-gia̍p ê “kau”, 

所以有人將「行、郊」做伙講，
sóo-í ū lâng tsiong “hâng, kau” tsò-hué kóng, 

「開行郊」就是開大商行、
“khui hâng-kau” tō sī khui tuā siong-hâng, 

做大生理的意思。
tsò tuā sing-lí ê ì-sù.

#鹿港#佇#乾隆#、
#Lo̍k-káng# tī #Khiân-liông#, 

#嘉慶#年間，
#Ka-khìng# nî kan, 

是#臺灣#上蓋興旺的商港，
sī #Tâi-uân# siōng-kài hing-ōng ê siong-káng, 

伊的生理是：
i ê sing-lí sī: 

「頂到#通霄#，
“Tíng kàu #Thong-siau#, 

下到#瑯嶠#。」
ē kàu #Lông-kiau#.” 

#瑯嶠#就是現時的#恆春#。
#Lông-kiau# tō sī hiān-sî ê #Hîng-tshun#. 

因為商業發達，
In-uī siong-gia̍p huat-ta̍t, 

就有各種的郊，
tō ū kok-tsióng ê kau, 

上大的有八个，
siōng tuā --ê ū peh ê, 

人稱「#八郊#」。
jîn tshing “#Pat-kau#.” 

1815年重修#威靈殿#的時，
1815 nî tîng-siu #Ui-lîng-tiān# ê sî, 

就有「#八郊#敬立」的牌匾，
tō ū “#Pat-kau# kìng li̍p” ê pâi-pián, 

這八个郊就是泉郊、
tsit peh ê kau tō sī Tsuân-kau, 

廈郊、
Ē-kau, 

南郊、
Lâm-kau, 

糖郊、
Thn̂g-kau, 

𥴊郊、
Kám-kau, 

油郊、
Iû-kau, 

布郊佮染郊。
Pòo-kau kah Ní-kau.

泉郊專門佮#泉州#做生理，
Tsuân-kau tsuan-mn̂g kah #Tsuân-tsiu# tsò-sing-lí, 

廈郊對#廈門#，
Ē-kau tuì #Ē-mn̂g#, 

南郊對#廣東#、
Lâm-kau tuì #Kńg-tang#, 

#澎湖#佮南洋。
#Phênn-ôo# kah Lâm-iûnn. 

糖、
Thn̂g, 

油、
iû, 

布、
pòo, 

染就是做糖、
ní tō sī tsò thn̂g, 

油、
iû, 

布佮染料的進出口，
pòo kah ní-liāu ê tsìn-tshut-kháu, 

糖是彼陣真重要的出口貨，
thn̂g sī hit-tsūn tsin tiōng-iàu ê tshut-kháu-huè, 

有一句話講「#臺灣#糖籠──有去無回頭」，
ū tsi̍t kù uē kóng “#Tâi-uân# thn̂g-láng ── ū khì bô huê-thâu”, 

規船的糖籠佇#中國#卸貨，
kui tsûn ê thn̂g-láng tī #Tiong-kok# sià-huè, 

空船轉來真拍損，
khang-tsûn tńg--lâi tsin phah-sńg, 

船空身嘛較會搟，
tsûn khang-sin mā khah ē hián, 

就載大杉大石來硩重。
tō tsài tuā-sam tuā tsio̍h lâi teh-tāng. 

大杉會使做建材，
Tuā-sam ē-sái tsò kiàn-tsâi, 

大石嘛會當做宮廟的石柱，
tuā tsio̍h mā ē-tàng tsò king-biō ê tsio̍h-thiāu, 

「來去拍，
“Lâi-khì phah, 

加趁幾若百」。
ke thàn kuí-nā pah.” 

這款大石條嘛叫做石重，
Tsit khuán tuā tsio̍h-liâu mā kiò-tsò tsio̍h-tāng, 

就是現代的『#壓艙石#』。
tō sī hiān-tāi ê ‘#壓艙石#.’ 

𥴊郊就是做南北貨的生理，
Kám-kau tō sī tsò lâm-pak-huè ê sing-lí, 

南北貨攏是焦料，
lâm-pak-huè lóng sī ta-liāu, 

較輕爽，
khah khin-sńg, 

會使囥佇𥴊壺仔內，
ē-sái khǹg tī kám-ôo-á-lāi,

日時捀出來排店面，
ji̍t--sî phâng tshut-lâi pâi tiàm-bīn, 

暗時就收入去，
àm-sî tō siu --ji̍p-khì, 

所以現時的南北貨，
sóo-í hiān-sî ê lâm-pak-huè, 

古早就叫做「𥴊仔貨」。
kóo-tsá tō kiò-tsò “Kám-á-huè.”

滄海桑田，
Tshong-hái-song-tiân, 

現時郊的會所攏無去，
hiān-sî kau ê huē-sóo lóng bô--khì, 

干焦有一間郊行留落來，
kan-na ū tsi̍t king kau-hâng lâu --lo̍h-lâi, 

伊就是「#日茂行#」。
i tō sī “#Ji̍t-bōo hâng#.” 

這間行是泉郊的頭，
Tsit king hâng sī Tsuân-kau ê thâu, 

泉郊閣是#八郊#之首，
Tsuân-kau koh sī #Pat-kau# tsi siú, 

二十年前去參觀，
jī-tsa̍p nî tsîng khì tsham-kuan, 

是欲倒欲倒的古早厝，
sī beh-tó-beh-tó ê kóo-tsá-tshù, 

後來政府出大筆錢整修，
āu--lâi tsìng-hú tshut tuā-pit tsînn tsíng-siu, 

伊閣展現出當年的氣派，
i koh tián-hiān tshut tong-nî ê khì-phài, 

咱嘛會當看出當時商業活動的交易，
lán mā ē-tàng khuànn-tshut tong-sî siong-gia̍p ua̍h-tāng ê ka-ia̍h, 

真值得逐家好好仔參觀。
tsin ta̍t-tit ta̍k-ke hó-hó-á tsham-kuan.

