692 《身體理》（摘錄）

論到人的身軀怎樣活，
Lūn kàu lâng ê sin-khu tsáinn-iūnn ua̍h, 

怎樣大，
tsáinn-iūnn tuā, 

有濟濟項不止奧妙，
ū tsuē-tsuē hāng put-tsí ò-biāu, 

人袂攏總明白知，
lâng buē lóng-tsóng bîng-pi̍k tsai, 

連博學的醫師查出猶閣攏袂到底，
liân phok-ha̍k ê i-su tshâ-tshut iáu-kú lóng bē kàu-tué, 

毋過有項已經分明通記，
m̄-kú ū hāng í-king hun-bîng thang kì, 

予讀的人知。
hōo tha̍k ê lâng tsai.

愛做醫生的的確著講究這號代誌佮
Ài tsuè i-sing ê tik-khak tio̍h káng-kiù tsit hō tāi-tsì kap 

身軀破病的因端，
sin-khu phuà-pīnn ê in-tuann, 

才較會曉得醫病。
tsiah khah uē-hiáu-tit i-pīnn. 

醫生已經有備辦冊濟濟本予人學到詳細，
I-sing í-king ū pī-pān tsheh tsuē-tsuē pún hōo lâng o̍h kàu siông-sè, 

若是備辦這本不過講淡薄較淺的爾爾。
nā sī pī-pān tsit pún put-kò kóng tām-po̍h khah tshián ê nā-tiānn.

檢采人問講，
Kiám-tshái lâng mn̄g kóng, 

學生無欲做醫生物使 著學習這號事？
ha̍k-sing bô beh tsuè i-sing mih-sái tio̍h ha̍k-si̍p tsit hō sū?  

今論到身軀怎樣著保重，
Tann lūn kàu sin-khu tsáinn-iūnn tio̍h pó-tiōng, 

彼个理逐人的確著知。
hit ê lí ta̍k lâng tik-khak tio̍h tsai. 

有時少年个時所做會礙著身命，
Ū-sî siàu-liân ê sî sóo tsuè uē gāi-tio̍h sin-miā, 

致到一世人身軀會荏，
tì-kàu tsi̍t-sì-lâng sin-khu uē lám,

是因為毋知的緣故。
sī in-uī m̄ tsai ê iân-kòo. 

今報伊知怎樣著慎重，
Tann pò i tsai tsáinn-iūnn tio̍h sīn-tiōng, 

就一世人勇身命，
tsiū tsi̍t-sì-lâng ióng sin-miā, 

敢毋是較好嘛？
kiám m̄ sī khah hó --mah? 

聖經佇詩篇#139#篇第#13#、#14#節講，
Sìng-king tī Si-phian #139# phinn tē #13#, #14# tsiat kóng, 

「因為我的臟腑是你所創造的，
“In-uī guá ê tsōng-hú sī lí sóo tshòng-tsō --ê, 

你創造我的身軀美妙通驚。」
lí tshòng-tsō guá ê sin-khu bí-biāu thang kiann.”

咱的身軀果然是造化的主所備辦的，
Lán ê sin-khu kó-jiân sī tsō-huà ê Tsú sóo pī-pān --ê, 

咱敢毋著細膩來照顧，
lán kiám m̄ tio̍h suè-jī lâi tsiàu-kòo, 

免得逆上帝創造人類的好意思。
bián-tit gi̍k Siōng-tè tshòng-tsō jîn-luī ê hó ì-sù.

通身軀的內面約略有#200#外支骨，
Thong sin-khu ê lāi-bīn iok-lio̍k ū #200# guā ki kut, 

遮的骨頭相食穿來做#1#个骨骼；
tsia-ê kut-thâu sann tsia̍h-tshīng lâi tsuè #1# ê kut-keh; 

譬喻親像糊紙的人，
phì-jū tshin-tshiūnn kôo-tsuá ê lâng, 

代先縛#1#仙的骨，
tāi-sing pa̍k #1# sian ê kut, 

後來用紙糊佇外面。
āu--lâi īng tsuá kôo tī guā-bīn. 

人活的時也是按呢；
Lâng ua̍h ê sî iā sī án-ni; 

骨通算是做架，
kut thang sǹg sī tsuè kè, 

伊的外面有肌肉佮皮來包遮的骨，
i ê guā-bīn ū ki-bah kap phê lâi pau tsia-ê kut, 

對按呢成做#1#个身軀，
tuì án-ni tsiânn-tsuè #1# ê sin-khu, 

拄拄合人的路用。
tú-tú ha̍p lâng ê lōo-īng.

骨是不止有路用的物；
Kut sī put-tsí ū-lōo-īng ê mi̍h; 

#1#項是會保護內面較軟弱、較軟的物；
#1# hāng sī uē pó-hōo lāi-bīn khah luán-jio̍k, khah nńg ê mi̍h; 

親像頭顱（就是頭殼骨）會保護腦，
tshin-tshiūnn thâu-lôo (tsiū sī thâu-khak-kut) uē pó-hōo náu, 

抑是脇骨會保護心佮肺。
ah-sī hia̍p-kut uē pó-hōo sim kap hì. 

閣#1#項，
Koh #1# hāng, 

骨是儼硬的物免得予身軀軟軟，
kut sī giám-ngī ê mi̍h bián-tit hōo sin-khu nńg-nńg, 

若無骨人欲呔會徛、會行？
nā bô kut lâng beh thài uē khiā, uē kiânn?

遮的骨通分#4#款，
Tsia-ê kut thang pun #4# khuán, 

就是長的、短的、扁的、無形的，
tsiū sī tn̂g --ê, té --ê, pínn --ê, bô-hîng --ê, 

（講無形意思毋是袂看見，
(kóng bô-hîng ì-sù m̄ sī buē khuànn-kìnn, 

是無名通號。）
sī bô miâ thang hō.)

骨雖然是儼硬的物，
Kut sui-jiân sī giám-ngī ê mi̍h, 

猶閣毋是不止重，
iáu-kú m̄ sī put-tsí tāng, 

是輕剽的物。
sī khin-phiò ê mi̍h. 

長骨的內面有空殼親像竹管仔，
Tn̂g kut ê lāi-bīn ū khang-khak tshin-tshiūnn tik-kóng-á, 

所以會輕閣勇勇。
sóo-í uē khin koh ióng-ióng. 

空內有骨髓佇咧，
Khang-lāi ū kut-tshé tī--leh, 

骨髓的色緻黃，
kut-tshé ê sik-tì n̂g, 

會含油。
uē hâm iû.

遮的骨是兩號質來合成的，
Tsia-ê kut sī nn̄g hō tsit lâi ha̍p-tsiânn --ê, 

#1#號是礦物質，
#1# hō sī khòng-bu̍t-tsit, 

#1#號是生物質。
#1# hō sī sing-bu̍t-tsit.

設使將骨來熬到忝忝，
Siat-sú tsiong kut lâi ngâu kàu thiám-thiám, 

就會得著彼个生物質，
tsiū uē tit tio̍h hit ê sing-bu̍t-tsit, 

就是膠。
tsiū sī ka.

抑是骨下佇火來炰，
Á-sī kut hē tī hé lâi pû, 

生物質就攏總燒去，
sing-bu̍t-tsit tsiū lóng-tsóng sio--khì, 

所留咧是彼个礦物質爾爾，
sóo lâu --leh sī hit ê khòng-bu̍t-tsit nā-tiānn, 

就是親像彼个款式。
tsiū sī tshin-tshiūnn he ê khuán-sik.

人細漢的時這兩號的質是對半，
Lâng suè-hàn ê sî tsit nn̄g hō ê tsit sī tuì-puànn, 

按呢囡仔的骨是較軟，
án-ni gín-á ê kut sī khah nńg, 

所以若跋倒就較袂拍折骨頭。
sóo-í nā pua̍h-tó tsiū khah buē phah-tsi̍h kut-thâu.

到中年有生質#1#份，
Kàu tiong-liân ū sing-tsit #1# hūn, 

礦物質兩份，
khòng-bu̍t-tsit nn̄g hūn, 

所以骨較硬掙。
sóo-í kut khah ngī-tsiānn. 

到老，
Kàu lāu, 

礦物質較濟，
khòng-bu̍t-tsit khah tsuē, 

生質較少，
sing-tsit khah tsió, 

所以老人的骨較脆，
sóo-í lāu-lâng ê kut khah tshè, 

設使跋倒伊的骨快快會折。
siat-sú pua̍h-tó i ê kut khuài-khuài uē tsi̍h.

若詳細看#1#支骨就知外面攏有#1#重膜咧包，
Nā siông-sè khuànn #1# ki kut tsiū tsai guā-bīn lóng ū #1# tîng mo̍oh teh pau, 

號做骨衣。
hō-tsuè kut-i.  

骨的外面是𠕇閣光滑，
Kut ê guā-bīn sī tīng koh kng-ku̍t, 

這號𠕇骨穿濟濟空予血管會四圍流行，
tsit hō tīng-kut tshng tsuē-tsuē khang hōo huih-kńg uē sì-uî liû-hîng, 

帶血來養飼骨。
tuà huih lâi iúnn-tshī kut. 

骨的內面佮外面無相同，
Kut ê lāi-bīn kap guā-bīn bô sann-tâng, 

是較冇閣略仔親像海茸的款，
sī khah phànn koh lio̍h-á tshin-tshiūnn hái-jiông ê khuán, 

有袂算得的細空，
ū buē-sǹg-tit ê suè khang, 

內面貯紅的骨髓閣有濟濟微血管。
lāi-bīn tué âng ê kut-tshé koh ū tsuē-tsuē bî-huih-kńg.

設使骨拍折，
Siat-sú kut phah-tsi̍h, 

折痕的所在會泏淡薄血，
tsi̍h-hûn ê sóo-tsāi uē tsuh tām-po̍h huih, 

無偌久這个血會堅規塊，
bô-luā-kú tsit ê huih uē kian kui tè, 

這个血會成#1#號質親像膠的款，
tsit ê huih uē tsiânn #1# hō tsit tshin-tshiūnn ka ê khuán, 

予彼支拍折的骨的雙頭會相連。
hōo hit ki phah-tsi̍h ê kut ê siang-thâu uē sann-liân. 

若無振動幾若禮拜久這个
Nā-bô tín-tāng kuí-nā lé-pài kú tsit ê 

會相連的質會變𠕇佮骨相親像。
uē sann-liân ê tsit uē piàn tīng kap kut sann tshin-tshiūnn.

骨已經拍折，
Kut í-king phah-tsi̍h, 

欲相接的時要緊毋通振動，
beh sio-tsiap ê sî iàu-kín m̄-thang tín-tāng, 

驚了會離痕，
kiann liáu uē lī-hûn, 

所以著用枋仔來蓋。
sóo-í tio̍h īng pang-á lâi kah. 

拍折的所在彼个新的骨起頭
Phah-tsi̍h ê sóo-tsāi hit ê sin ê kut khí-thâu 

有生物質較濟所以較軟，
ū sing-bu̍t-tsit khah tsuē sóo-í khah nńg, 

按呢著細膩照顧才袂歪；
án-ni tio̍h suè-jī tsiàu-kòo tsiah buē uai; 

若無照顧，
nā bô tsiàu-kòo, 

到𠕇的時骨會曲也袂閣再直。
kàu tīng ê sî kut uē khiau iā buē koh-tsài ti̍t.

見若兩塊骨相連的所在叫做骨節。
Kìnn-nā nn̄g tè kut sann-liân ê sóo-tsāi kiò-tsuè kut-tsat. 

有的會振動，
Ū ê uē tín-tāng, 

有的袂。
ū ê buē. 

見若會振動的骨節就有jím，
Kìnn-nā uē tín-tāng ê kut-tsat tsiū ū jím, 

就是軟骨鋪咧佇兩 塊骨頭的面。
tsiū sī nńg-kut phoo teh tī nn̄g tè kut-thâu ê bīn. 

軟骨是真白閣光滑，
Nńg-kut sī tsin pe̍h koh kng-ku̍t, 

軟骨也真韌略仔親像筋的款式。
nńg-kut iā tsin jūn lio̍h-á tshin-tshiūnn kun ê khuán-sit.

骨節的所在有真厚的膜來包，
Kut-tsat ê sóo-tsāi ū tsin kāu ê mo̍oh lâi pau, 

彼个膜的內面會生液來潤澤骨節，
hit ê mo̍oh ê lāi-bīn uē sinn i̍k lâi lūn-ti̍k kut-tsat, 

予兩塊骨頭快快振動，
hōo nn̄g tè kut-thâu khuài-khuài tín-tāng, 

較袂相脆，
khah buē sann tshuè, 

來發#i̍h-i̍h# #ua̍ih-ua̍ih#的聲。
lâi huat #i̍h-i̍h# #ua̍ih-ua̍ih# ê siann. 

少年的人較敏捷，
Siàu-liân ê lâng khah bín-tsia̍t, 

這項的緣故是因為骨節的液較齊備。
tsit hāng ê iân-kòo sī in-uī kut-tsat ê i̍k khah tsiâu-pī.

骨節也有筋帶會加添外膜的力予骨較袂甪臼。
Kut-tsat iā ū kun-tuà uē ke-thinn guā-mo̍oh ê la̍t hōo kut khah buē lut-khū. 

筋帶雖然是真勇閣韌的物，
Kun-tuà sui-jiân sī tsin ióng koh jūn ê mi̍h, 

毋過有時人扭著筋，
m̄-kú ū-sî lâng láu--tio̍h kun, 

就是因為𨂿著予彼个骨節的筋弓開受傷害。
tsiū sī in-uī uáinn-tio̍h hōo hit ê kut-tsat ê kun king--khui siū siong-hāi. 

若按呢著細膩照顧，
Nā án-ni tio̍h suè-jī tsiàu-kòo, 

免得破相的事，
bián-tit phuà-siùnn ê sū, 

大疼的時通用布搵冷水來包，
tuā thiànn ê sî thang īng pòo ùn líng-tsuí lâi pau, 

布略仔燒才閣搵冷水，
pòo lio̍h-á sio tsiah koh ùn líng-tsuí, 

跤著攑起來，
kha tio̍h kia̍h --khí-lâi, 

毋通垂落，
m̄-thang suî-lo̍h, 

也毋通勼起來，
iā m̄-thang kiu --khí-lâi, 

幾若點鐘久若無較好著請醫生來覓。
kuí-nā tiám-tsing kú nā bô khah hó tio̍h tshiánn i-sing lâi bāi. 

骨若甪臼，
Kut nā lut-khū, 

著緊緊請知影的人來撨伊，
tio̍h kín-kín tshiánn tsai-iánn ê lâng lâi tshiâu --i, 

若延延驚了會較僫撨。
nā iân-tshiân kiann liáu uē khah oh tshiâu.

骨節會分，
Kut-tsat uē hun,

#(1)#會振動的，
#(1)# Uē tín-tāng --ê,

#(2)#袂振動的，
#(2)# Buē tín-tāng --ê,

會振動的閣分，
Uē tín-tāng --ê koh hun,

#(1)#振動小可的，
#(1)# Tín-tāng sió-khuá --ê,

#(2)#振動緊快的，
#(2)# Tín-tāng kín-khuài --ê,

骨節快振動的，
Kut-tsat khuài tín-tāng ê, 

有的親像雨霎，
ū --ê tshin-tshiūnn hōo-tiap, 

有的親像舂臼佮臼槌，
ū --ê tshin-tshiūnn tsing-khū kap khū-thuî, 

有的親像空佮榫的款。
ū --ê tshin-tshiūnn khang kap sún ê khuán. 

若看骨圖就快分別這幾若款。
Nā khuànn kut-tôo tsiū khuài hun-pia̍t tsit kuí-nā khuán.

