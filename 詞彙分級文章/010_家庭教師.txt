10 家庭教師

阮兜厝邊有兩个對越南嫁來遮的「臺灣新婦」，
Guán tau tshù-pinn ū nn̄g ê uì Ua̍t-lâm kè lâi tsia--ê “Tâi-uân sin-pū”, 

十八歲當青春的年紀，
tsa̍p-peh huè tng tshing-tshun ê nî-kí, 

就嫁來這个人地生疏的所在。
tō kè lâi tsit ê jîn tē tshenn-soo ê sóo-tsāi. 

拄來的時，
Tú lâi ê sî, 

莫講臺灣話，
mài kóng Tâi-uân-uē, 

連一句華語嘛袂曉講。
liâm tsi̍t kù Huâ-gí mā bē-hiáu kóng. 

彼當陣雖然社區的小學有開「新住民捌字班」，
Hit-tang-tsūn sui-jiân siā-khu ê sió-ha̍k ū khui “Sin-tsū-bîn bat-jī-pan”, 

毋過in厝裡的人驚伊去讀冊會予人𤆬歹去，
m̄-koh in tshù--lí ê lâng kiann i khì tha̍k-tsheh ē hōo lâng tshuā pháinn--khì, 

就按呢害in錯失學習的機會。
tsiū-án-ne hāi in tshò-sit ha̍k-si̍p ê ki-huē.




後來，
Āu--lâi, 

我也搬離開彼个庄頭。
guá iā puann lī-khui hit ê tsng-thâu. 

前兩日仔，
Tsîng nn̄g-ji̍t-á, 

轉去舊厝款物件，
tńg-khì kū-tshù khuán mi̍h-kiānn, 

拄好佇半路搪著其中一个臺灣新婦。
tú-hó tī puànn-lōo tn̄g-tio̍h kî-tiong tsi̍t ê Tâi-uân sin-pū. 

十年無見面，
Tsa̍p nî bô kìnn-bīn, 

佮伊相借問，
kah i sio-tsioh-mn̄g, 

竟然發覺伊毋但臺灣話講甲削削叫，
kìng-jiân huat-kak i m̄-nā Tâi-uân-uē kóng kah siah-siah-kiò, 

連華語嘛講甲足標準。
liâm Huâ-gí mā kóng kah tsiok piau-tsún. 

我問伊是按怎學的？
Guá mn̄g i sī án-tsuánn o̍h --ê? 

伊笑笑仔應講：
I tshiò-tshiò-á ìn kóng: 

「因為我有一个家庭教師，
“ In-uī guá ū tsi̍t ê ka-tîng kàu-su, 

逐工攏綴佇我的身軀邊共我牽教。」
ta̍k kang lóng tuè tī guá ê sin-khu-pinn kā guá khan-kà.”




「家庭教師？」
“Ka-tîng kàu-su?” 

我一時捎無頭摠。
Guá tsi̍t-sî sa-bô-thâu-tsáng. 

以我對in兜的了解， 
Í guá tuì in tau ê liáu-kái, 

in大家官看錢看真重，
in ta-ke-kuann khuànn tsînn khuànn tsin tāng, 

一个錢拍二四个結，
tsi̍t ê tsînn phah jī sì ê kat, 

根本無可能開錢請啥物家庭教師來教伊。
kin-pún bô khó-lîng khai-tsînn tshiánn siánn-mih ka-tîng kàu-su lâi kà --i. 

伊看我霧嗄嗄，
I khuànn guá bū-sà-sà, 

就邀請我去in兜坐坐咧。
tō iau-tshiánn guá khì in tau tsē-tsē --leh. 

伊講欲紹介家庭教師佮我熟似。
I kóng beh siāu-kài ka-tîng kàu-su kah guá si̍k-sāi.




來到in兜看著一四界整理甲誠四序，
Lâi kàu in tau khuànn-tio̍h tsi̍t-sì-kè tsíng-lí kah tsiânn sù-sī, 

看會出來伊對這个家庭付出真濟時間佮精神。
khuànn ē tshut-lâi i tuì tsit ê ka-tîng hù-tshut tsin tsē sî-kan kah tsing-sîn. 

伊先『案內』我坐好勢，
I sing ‘àn-nāi’ guá tsē hó-sè, 

隨去樓頂請伊的家庭教師落來。
suî khì lâu-tíng tshiánn i ê ka-tîng kàu-su lo̍h--lâi. 

一个生做誠幼秀的查某囡仔出現佇我的目睭前。
Tsi̍t ê senn-tsò tsiânn iù-siù ê tsa-bóo gín-á tshut-hiān tī guá ê ba̍k-tsiu-tsîng. 

伊笑微微共彼个囡仔的肩胛頭攬咧講：
I tshiò-bi-bi kā hit ê gín-á ê king-kah-thâu lám --leh kóng: 

「這就是我的家庭教師！」
“Tse tō sī guá ê ka-tîng kàu-su!” 

原來就是伊讀國小六年仔的查某囝。
Guân-lâi tō sī i tha̍k kok-sió la̍k-nî-á ê tsa-bóo-kiánn. 

當年彼个兩歲的囡仔嬰，
Tong-nî hit ê nn̄g huè ê gín-á-enn, 

這馬已經欲佮阿母平懸矣。
tsit-má í-king beh kah a-bú pênn kuân --ah.




原來佇in查某囝讀國小的時陣，
Guân-lâi tī in tsa-bóo-kiánn tha̍k kok-sió ê sî-tsūn, 

為著囡仔的教育，
uī-tio̍h gín-á ê kàu-io̍k, 

伊說服in翁婿佮大家官，
i suè-ho̍k in ang-sài kah ta-ke-kuann, 

予伊去學校做義工。
hōo i khì ha̍k-hāu tsò gī-kang. 

就按呢，
Tsiū án-ne, 

伊日時去學校鬥整理環境、
i ji̍t--sî khì ha̍k-hāu tàu tsíng-lí khuân-kíng, 

做資源回收。 
tsò tsu-guân huê-siu. 

in查某囝上課的時，
In tsa-bóo-kiánn siōng-khò ê sî, 

尤其是華語課，
iû-kî sī Huâ-gí-khò, 

伊徵求學校佮導師的同意，
i ting-kiû ha̍k-hāu kah tō-su ê tông-ì, 

予伊入去教室佮學生囡仔做伙學習。
hōo i ji̍p-khì kàu-sik kah ha̍k-sing gín-á tsò-hué ha̍k-si̍p. 

若拄著毋捌的語詞，
Nā tú-tio̍h m̄ bat ê gí-sû, 

就問in查某囝，
tō mn̄g in tsa-bóo-kiánn, 

抑是第二工才揣時間問老師。
ia̍h-sī tē-jī kang tsiah tshuē sî-kan mn̄g lāu-su.




俗語講：
Sio̍k-gí kóng: 

「捌的十七八，
“Bat--ê tsa̍p-tshit-peh, 

毋捌的七八十。」
m̄ bat--ê tshit-peh-tsa̍p.” 

囡仔人雖然愛聽序大人的教示，
Gín-á-lâng sui-jiân ài thiann sī-tuā-lâng ê kà-sī, 

毋過咱做爸母的人若有毋捌的所在，
m̄-koh lán tsò pē-bú ê lâng nā ū m̄ bat ê sóo-tsāi, 

嘛是會當請教囡仔。
mā sī ē-tàng tshíng-kàu gín-á. 

就算是孔子公伊猶閣拜三歲孩童為師，
Tō sǹg sī Khóng-tsú-kong i iáu-koh pài sann huè hâi-tông uî su, 

凡夫俗子的咱，
huân-hu-sio̍k-tsú ê lán, 

哪有啥物好堅持的咧？
ná ū siánn-mih hó kian-tshî --ê --leh?

