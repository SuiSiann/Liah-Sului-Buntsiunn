872 臺南縣北門鄉南鯤鯓的王爺祭

臺南縣北門鄉南鯤鯓的王爺祭
Tâi-lâm-kuān Pak-mn̂g-hiong Lâm-khun-sin ê Ông-iâ-tsè

王爺通常會用來尊稱瘟神，
Ông-iâ thong-siông ē iōng-lâi tsun-tshing un-sîn, 

伊嘛有別款的稱呼，
i mā ū pa̍t-khuán ê tshing-hoo, 

親像講：
tshin-tshiūnn kóng: 

「千歲爺」、「代天巡狩」、「恩主」、「王公」、「大人」等等，
“tshian-suè-iâ”, “tāi-thian-sûn-siú”, “un-tsú”, “ông-kong”, “tāi-jîn” tíng-tíng, 

是臺灣沿海地區漁民的守護神。
sī Tâi-uân iân-hái tē-khu hî-bîn ê siú-hōo-sîn. 

南鯤鯓代天府佇臺南縣的北門鄉，
Lâm-khun-sin Tāi-thian-hú tī Tâi-lâm-kuān ê Pak-mn̂g-hiong, 

是佇西元1662年起的，
sī tī se-guân 1662 nî khí --ê, 

是臺灣真濟王爺廟的源頭，
sī Tâi-uân tsin tsē Ông-iâ-biō ê guân-thâu, 

當然嘛是規模上大的王爺廟，
tong-jiân mā sī kui-bôo siōng tuā ê Ông-iâ-biō, 

一般稱呼做「南鯤鯓廟」抑是「五王廟」，
it-puann tshing-hoo tsò “Lâm-khun-sin-biō” ia̍h-sī “Ngóo-ông-biō”, 

是核定的二級古蹟，
sī hi̍k-tīng ê jī-kip kóo-tsik, 

佔地大約有20甲，
tsiàm-tē tāi-iok ū 20 kah, 

有「天下第一府」的好名聲，
ū “thian-hā tē-it hú” ê hó miâ-siann, 

服侍的主神有李、池、吳、朱佮范五府的千歲，
ho̍k-sāi ê tsú-sîn ū Lí, Tî, Ngôo, Tsu kah Huān ngóo hú ê tshian-suè, 

全臺灣真濟的王爺攏是對遮分靈出去的。
tsuân Tâi-uân tsin tsē ê Ông-iâ lóng sī uì tsia hun-lîng tshut-khì --ê.

五位王爺的祭典，
Gōo uī Ông-iâ ê tsè-tián, 

是以五王的生日為主，
sī í ngóo-ông ê senn-ji̍t uî-tsú, 

一年四擺分別佇咱人的四、六、八、九月，
tsi̍t nî sì pái hun-pia̍t tī lán-lâng ê sì, la̍k, peh, káu--gue̍h, 

其中上大場的王爺祭，
kî-tiong siōng tuā tiûnn ê Ông-iâ-tsè, 

就是四月廿六、廿七兩日，
tō sī sì-gue̍h jia̍p-la̍k, jia̍p-tshit nn̄g ji̍t, 

李、范兩位王爺的聖誕做代表，
Lí, Huān nn̄g uī Ông-iâ ê sìng-tàn tsò tāi-piáu, 

全臺灣各地分靈出去的王爺，
tsuân Tâi-uân kok tē hun-lîng tshut-khì ê Ông-iâ, 

攏會倒轉來割香過爐，
lóng ē tò-tńg-lâi kuah-hiunn kuè-lôo, 

一來慶祝「南鯤鯓王」的聖誕，
it--lâi khìng-tsiok “Lâm-khun-sin-ông” ê sìng-tàn, 

二來替家己王爺廟的王爺「充電」增加神力，
jī--lâi thè ka-kī Ông-iâ-biō ê ông-iâ “tshiong-tiān” tsing-ka sîn-li̍k, 

這會使講是南臺灣上大的祭典。
tse ē-sái kóng sī lâm Tâi-uân siōng tuā ê tsè-tián. 

除了信徒佮進香團以外，
Tû-liáu sìn-tôo kah tsìn-hiunn-thuân í-guā, 

全臺灣王爺廟的童乩，
tsuân Tâi-uân Ông-iâ-biō ê tâng-ki, 

嘛攏會齊行跤到，
mā lóng ē tsiâu kiânn-kha-kàu, 

各地的陣頭嘛｢輸人毋輸陣｣，
kok-tē ê tīn-thâu mā “su lâng m̄ su tīn”, 

齊來到遮大捙拚，
tsiâu lâi-kàu tsia tuā tshia-piànn, 

這嘛是祭典上大的特色。
tse mā sī tsè-tián siōng tuā ê ti̍k-sik.

五王廟遐有設真濟禪房，
Ngóo-ông-biō hia ū siat tsin tsē siâm-pâng, 

號做「槺榔山莊」。
hō-tsò “khong-lông-san-tsong”. 

In逐年攏出錢出力，
In ta̍k-nî lóng tshut-tsînn tshut-la̍t, 

佇遮辦臺語文學營，
tī tsia pān Tâi-gí bûn-ha̍k-iânn, 

推廣在地的文化，
thui-kóng tsāi-tē ê bûn-huà, 

嘛培養出濟濟臺語文的作家，
mā puê-ióng tshut tsē-tsē Tâi-gí-bûn ê tsok-ka, 

對臺灣母語的教育有真大的功勞佇咧。
tuì Tâi-uân bó-gí ê kàu-io̍k ū tsin-tuā ê kong-lô tī--leh.

