687 阿媽的菜園

阮阿媽是一个慈愛閣骨力的序大人，
Guán a-má sī tsi̍t ê tsû-ài koh kut-la̍t ê sī-tuā-lâng, 

平常時仔，
pîng-siông-sî-á, 

伊定定去的所在就是伊的菜園仔，
i tiānn-tiānn khì ê sóo-tsāi tō sī i ê tshài-hn̂g-á, 

遐是伊希望的所在，
hia sī i hi-bāng ê sóo-tsāi, 

遐是伊運動的所在，
hia sī i ūn-tōng ê sóo-tsāi, 

遐嘛是伊變魔術的所在。
hia mā sī i piàn môo-su̍t ê sóo-tsāi.

阿媽的菜園仔無偌大，
A-má ê tshài-hn̂g-á bô guā tuā, 

差不多一間教室大，
tsha-put-to tsi̍t king kàu-sik tuā, 

有種茄仔、
ū tsìng kiô-á, 

薟薑仔、
hiam-kiunn-á, 

蕹菜、
ìng-tshài, 

白菜、
pe̍h-tshài, 

菠薐仔……足濟種足濟種的菜。
pue-lîng-á……tsiok tsē tsióng tsiok tsē tsióng ê tshài. 

阿媽欲掘菜股，
A-má beh ku̍t tshài-kóo, 

掖菜子、
iā tshài-tsí, 

沃水、
ak-tsuí, 

落肥、
lo̍h-puî, 

薅草，
khau tsháu, 

工課濟甲做攏袂煞。
khang-khuè tsē kah tsò lóng bē suah. 

原本是一塊拋荒的土地，
Guân-pún sī tsi̍t tè pha-hng ê thóo-tē, 

經過阿媽的妙手佮拍拚，
king-kuè a-má ê miāu tshiú kah phah-piànn, 

這馬已經變做一股一股的菜股矣。
tsit-má í-king piàn-tsò tsi̍t kóo tsi̍t kóo ê tshài-kóo --ah. 

掖落的菜子無偌久就發芽，
Iā lo̍h ê tshài-tsí bô-guā-kú tō puh-gê, 

沃水了後直直大欉，
ak-tsuí liáu-āu ti̍t-ti̍t tuā-tsâng, 

遐的菜相爭大欉，
hia-ê tshài sio-tsenn tuā-tsâng, 

拚看啥人較𠢕大，
piànn khuànn siánn-lâng khah gâu tuā, 

實在有夠趣味的。
si̍t-tsāi ū-kàu tshù-bī --ê.

阿媽嘛有種菜瓜，
A-má mā ū tsìng tshài-kue, 

伊買菜栽來種佇塗裡，
i bé tshài-tsai lâi tsìng tī thôo--lí, 

落粗糠佮雞屎肥，
lo̍h tshoo-khng kah ke-sái-puî, 

搭棚仔予伊旋藤，
tah pênn-á hōo i suan-tîn, 

愈發愈長，
jú huat jú tn̂g, 

愈發愈濟，
jú huat jú tsē, 

閣來就開大大蕊黃色的花，
koh lâi tō khui tuā-tuā luí n̂g-sik ê hue, 

蜂仔佮細隻蝶仔攏會來採花蜜。
phang-á kah sè-tsiah ia̍h-á lóng ē lâi tshái hue-bi̍t. 

無偌久就生出菜瓜條仔，
Bô-guā-kú tō senn-tshut tshài-kue-tiâu-á, 

吊甲規棚仔攏是，
tiàu kah kui pênn-á lóng sī, 

對棚仔跤看過，
uì pênn-á-kha khuànn kuè, 

大大細細的菜瓜，
tuā-tuā-sè-sè ê tshài-kue, 

毋知有偌濟呢？
m̄ tsai ū guā-tsē --neh? 

臭腥龜仔、
Tshàu-tshenn-ku-á, 

草蜢仔、
tsháu-meh-á, 

菜蟲嘛來鬥鬧熱，
tshài-thâng mā lâi tàu-lāu-jia̍t, 

阿媽的菜園仔變甲像花園，
a-má ê tshài-hn̂g-á piàn kah tshiūnn hue-hn̂g, 

對遠遠看過去，
uì hn̄g-hn̄g khuànn --kuè-khì, 

敢若一塊彩色的花仔布，
kánn-ná tsi̍t tè tshái-sik ê hue-á-pòo, 

有青色的、
ū tshenn-sik --ê, 

黃色的、
n̂g-sik --ê, 

茄仔色的。
kiô-á-sik --ê. 

我共阿媽講：
Guá kā a-má kóng: 

「阿媽，
“A-má, 

你敢若咧變魔術咧，
lí kánn-ná teh piàn môo-su̍t --leh, 

手比比咧，
tshiú pí-pí--leh, 

菜園仔就變出足濟無仝款的菜。」
tshài-hn̂g-á tō piàn-tshut tsiok tsē bô kāng-khuán ê tshài.”

阮蹛土城，
Guán tuà Thôo-siânn, 

歇睏日才轉去阿媽兜，
hioh-khùn-ji̍t tsiah tńg-khì a-má tau, 

我佮小弟上愛去菜園仔𨑨迌，
guá kah sió-tī siōng ài khì tshài-hn̂g-á tshit-thô, 

逐草蜢仔、
jiok tsháu-meh-á, 

掠金龜仔，
lia̍h kim-ku-á, 

耍甲毋知人，
sńg kah m̄-tsai-lâng, 

小弟會蹛菜股放尿，
sió-tī ē tuà tshài-kóo pàng-jiō, 

伊講：
i kóng: 

「欲共阿媽鬥沃肥。」
“Beh kā a-má tàu ak-puî.” 

阿媽會趕緊去提一寡水共放尿的所在沃沃--咧。
A-má ē kuánn-kín khì the̍h tsi̍t-kuá tsuí kā pàng-jiō ê sóo-tsāi ak-ak--leh. 

阿媽講：
A-má kóng: 

「若無，
“Nā-bô, 

會鹹鹹死。
ē kiâm-kiâm--sí. 

唉！
Haih! 

恁遮的囡仔生雞卵的無，
Lín tsiah--ê gín-á senn ke-nn̄g --ê bô, 

放雞屎的有啦。」
pàng ke-sái --ê ū --lah.” 

菜園仔的菜愈來愈媠，
Tshài-hn̂g-á ê tshài jú lâi jú suí, 

愈來愈大欉，
jú lâi jú tuā-tsâng, 

攏是阿媽愛心照顧的結果。
lóng sī a-má ài-sim tsiàu-kòo ê kiat-kó.

阮若欲轉去土城的時陣，
Guán nā beh tńg-khì Thôo-siânn ê sî-tsūn, 

阿媽會挽足濟菜予阮紮轉來。
a-má ē bán tsiok tsē tshài hōo guán tsah --tńg-lâi. 

阿媽講：
A-má kóng: 

「家己種的菜無農藥，
“Ka-kī tsìng ê tshài bô lông-io̍h, 

食著較安心。」
tsia̍h tio̍h khah an-sim.” 

阮若食著阿媽種的菜，
Guán nā tsia̍h-tio̍h a-má tsìng ê tshài, 

就想著會曉變魔術的阿媽，
tō siūnn-tio̍h ē-hiáu piàn môo-su̍t ê a-má, 

閣較感受著阿媽對阮的疼心佮愛心。
koh-khah kám-siū-tio̍h a-má tuì guán ê thiànn-sim kah ài-sim.

