531 基國派舊教堂──桃園縣的三級古蹟

基國派舊教堂——桃園縣的三級古蹟
Ki-kok-phài kū kàu-tn̂g—— Thô-hn̂g-kuān ê sann kip kóo-tsik




桃園縣復興鄉佮大溪的交界，
Thô-hn̂g-kuān Ho̍k-hing-hiong kah Tāi-khe ê kau-kài, 

佇北橫公路佮台七乙線公路的雙叉路口附近，
tī Pak-huâinn kong-lōo kah Tâi-tshit-it-suànn kong-lōo ê siang-tshe lōo-kháu hù-kīn, 

有一个所在號做大窩，
ū tsi̍t ê sóo-tsāi hō-tsò Tuā-o, 

是#Tayan#（#泰雅#族人）#TUBA#的部落，
sī #Tayan# (#泰雅#tso̍k lâng) #TUBA# ê pōo-lo̍k, 

當地的三民長老教會，
tong-tē ê Sam-bîn tiúnn-ló kàu-huē, 

是in的信仰中心，
sī in ê sìn-gióng tiong-sim, 

捌啟蒙過真濟#Tayan#的人。
bat khé-bông kuè tsin tsē #Tayan# ê lâng.




In早期有用竹仔起一間教堂，
In tsá-kî ū iōng tik-á khí tsi̍t king kàu-tn̂g, 

毋過無啥擋頭。
m̄-koh bô siánn tòng-thâu. 

1963年，
1963 nî, 

美國的傳教士孫雅各牧師，
Bí-kok ê thuân-kàu-sū Sun Ngá-kok bo̍k-su, 

來做臺灣神學院的院長，
lâi tsò Tâi-uân sîn-ha̍k-īnn ê īnn-tiúnn, 

伊提議用石頭做材料來起新教堂。
i thê-gī iōng tsio̍h-thâu tsò tsâi-liāu lâi khí sin kàu-tn̂g. 

毋過大窩的#Tayan#多數攏真散赤，
M̄-koh Tāi-o ê #Tayan# to-sòo lóng tsin sàn-tshiah, 

無啥金錢通奉獻。
bô siánn kim-tsînn thang hōng-hiàn. 

經過教會牧師的走傱，
King-kuè kàu-huē bo̍k-su ê tsáu-tsông, 

長老嘛發動族人以自動自發的方式，
tiúnn-ló mā huat-tōng tso̍k-jîn í tsū-tōng-tsū-huat ê hong-sik, 

去密婆洞（一位風景區）的溪岸邊取石頭來做建材，
khì Bi̍t-pô-tōng (tsi̍t uī hong-kíng-khu) ê khe-huānn-pinn tshú tsio̍h-thâu lâi tsò kiàn-tsâi, 

閣聘請北投的拍石師傅來鬥跤手，
koh phìng-tshiánn Pak-tâu ê phah-tsio̍h sai-hū lâi tàu-kha-tshiú,

當時臺北美軍禮拜堂的青年嘛有奉獻袂少錢。
tong-sî Tâi-pak Bí-kun lé-pài-tn̂g ê tshing-liân mā ū hōng-hiàn bē tsió tsînn. 




1963年底，
1963 nî-té, 

基國派的教堂完成，
Ki-kok-phài ê kàu-tn̂g uân-sîng, 

嘛變成是大窩地區#Tayan#族人傳統活動的表演場所。
mā piàn-sîng sī Tāi-o tē-khu #Tayan# tso̍k-jîn thuân-thóng ua̍h-tāng ê piáu-ián tiûnn-sóo. 

教堂的設計者黃榮泉牧師根據西方的教堂原型，
Kàu-tn̂g ê siat-kè-tsiá N̂g Îng-tsuânn bo̍k-su kin-kì Se-hong ê kàu-tn̂g guân-hîng, 

利用石材本身的質感佮線條的變化，
lī-iōng tsio̍h-tsâi pún-sin ê tsit-kám kah suànn-tiâu ê piàn-huà, 

創造出舊教堂的造型特色。
tshòng-tsō tshut kū kàu-tn̂g ê tsō-hîng ti̍k-sik. 

入口採取四角形閣搭配圓箍仔形的設計，
Ji̍p-kháu tshái-tshú sì-kak-hîng koh tah-phuè înn-khoo-á-hîng ê siat-kè, 

表達出「往天堂通路的鎖匙」的概念，
piáu-ta̍t tshut “Óng thian-tông thong-lōo ê só-sî” ê khài-liām, 

建築是不止仔優美。
kiàn-tio̍k sī put-tsí-á iu-bí.




後來，
Āu--lâi, 

因為教堂變舊矣，
in-uī kàu-tn̂g piàn kū --ah, 

場所嘛無夠用，
tiûnn-sóo mā bô-kàu īng, 

閣佇附近起一間新的，
koh tī hù-kīn khí tsi̍t king sin--ê, 

舊教堂有隨時予人拆掉的危險。
kū kàu-tn̂g ū suî-sî hōo lâng thiah-tiāu ê guî-hiám. 

學者專家佮地方人士感覺代誌大條矣，
Ha̍k-tsiá tsuan-ka kah tē-hng jîn-sū kám-kak tāi-tsì tuā-tiâu --ah, 

經過走傱，
king-kuè tsáu-tsông, 

佇2004年得著文建會經費的補助，
tī 2004 nî tit-tio̍h bûn-kiàn-huē king-huì ê póo-tsōo, 

才重建做「基國派老教堂文化館」，
tsiah tiông-kiàn tsò “Ki-kok-phài lāu kàu-tn̂g bûn-huà-kuán”, 

嘛予人選做臺灣歷史百景之一，
mā hōo lâng suán-tsò Tâi-uân li̍k-sú pah kíng tsi it, 

替當地#TUBA#部落創造一个展覽佮表演的空間。
thè tong-tē #TUBA# pōo-lo̍k tshòng-tsō tsi̍t ê tián-lám kah piáu-ián ê khong-kan.

