768 咱故鄉的泥土味第三冊

第一課 拜三下晡
Tē-it khò Pài-sann ē-poo

#Ling#、#ling#、#ling#！下課矣！
#Ling#, #ling#, #ling#! Hā-khò --ah! 

今仔日是拜三，中晝放學矣！
Kin-á-ji̍t sī pài-sann, tiong-tàu pàng-o̍h --ah!

下晡較緊共功課寫了，
Ē-poo khah kín kā kong-khò siá liáu,

就會使去社區的籃球場拍球。
tō ē-sái khì siā-khu ê nâ-kiû-tiûnn phah kiû. 

佇遐，有足濟人咧拍球，
Tī hia, ū tsiok tsē lâng teh phah kiû,

逐家攏喝甲大聲細聲，
ta̍k-ke láng huah kah tuā-siann sè-siann,

拍甲滿身重汗。
phah kah muá-sin tāng kuānn.

等阿爸下班轉來，
Tán a-pah hā-pan tńg--lâi,

阮規家伙仔鬥陣去社區的活動中心。
guán kui-ke-hué-á tàu-tīn khì siā-khu ê ua̍h-tāng tiong-sim.

阿公、阿媽唱卡啦OK，
A-kong, a-má tshiùnn khah-lah OK,

我佮阿爸、阿母去泅水。
guá kah a-pah, a-bú khì siû-tsuí.

阿爸親像海翁，
A-pah tshin-tshiūnn hái-ang,

阿母敢若美人魚。
a-bú kánn-ná bí-jîn-hî.

我咧？泅水緊甲若海豬！
Guá --leh? Siû-tsuí kín kah ná hái-ti!

月娘出來矣！阮嘛攏泅忝矣！
Gue̍h-niû tshut--lâi --ah! Guán mā lóng siû thiám --ah!

歇睏一下，就去接阿公、阿媽轉去。
Hioh-khùn --tsi̍t-ē, tō khì tsiap a-kong, a-má tńg--khì. 

今暗逐家一定真好落眠！
Kim-àm ta̍k-ke it-tīng tsin hó lo̍h-bîn!

第二課 #阿里山#
Tē-jī khò #A-lí-san#

#Tu#、#tu#、#tu#！
#Tu#, #tu#, #tu#! 

#阿里山#的火車出發矣！
#A-lí-san# ê hué-tshia tshut-huat --ah!

行佇彎彎斡斡的鐵枝路，
Kiânn tī uan-uan-uat-uat ê thih-ki-lōo,

盤過青翠仔青翠的山嶺。
Puânn kè tshenn-tshuì-á-tshenn-tshuì ê suann-niá.

火車母有時仔向前，
Hué-tshia-bó ū-sî-á hiòng-tsiân,

有時仔向後。
Ū-sî-á hiòng-āu.

軁過無仝款的磅空佮樹林，
Nǹg kuè bô kāng-khuán ê pōng-khang kah tshiū-nâ,

迷人的景緻佮清芳的空氣，
Bê-lâng ê kíng-tì kah tshing-phang ê khong-khì,

親像佇咧迎接咱。
Tshin-tshiūnn tī-leh gîng-tsiap --lán.

遠遠的山嶺，一層一層。
Hn̄g-hn̄g ê suann-niá, tsi̍t tsân tsi̍t tsân.

日頭落山的時，
Ji̍t-thâu lo̍h-suann ê sî,

雲海千變萬化，重重疊疊像海湧，
Hûn-hái tshian-piàn-bān-huà, tîng-tîng-tha̍h-tha̍h tshiūnn hái-íng,

捲起來又閣退落去。
Kńg --khí-lâi iū koh thè --lo̍h-khì.

期待明仔載天光，
Kî-thāi bîn-á-tsài thinn-kng,

佇#觀日峰#會當看著紅紅的日頭，
Tī #Kuan-ji̍t-hong# ē-tàng khuànn-tio̍h âng-âng ê ji̍t-thâu,

對山頂peh起來，
Uì suann-tíng peh --khí-lâi,

共#臺灣#照甲光焱焱！
kā #Tâi-uân# tsiò kah kng-iānn-iānn!

第三課 做生日
Tē-sann khò Tsò senn-ji̍t

今仔日十月#十五#，是我的生日。
Kin-á-ji̍t tsa̍p-gue̍h #tsa̍p-gōo#, sī guá ê senn-ji̍t.

早起佇學校的時陣，
Tsá-khí tī ha̍k-hāu ê sî-tsūn,

好朋友攏送我禮物佮卡片，
hó pîng-iú lóng sàng guá lé-bu̍t kah khah-phìnn,

祝我生日快樂，
tsiok guá senn-ji̍t khuài-lo̍k,

予我足感心的。
hōo guá tsiok kám-sim --ê.

下暗阮兜的人嘛準備雞卵糕、
E-àm guán tau ê lâng mā tsún-pī ke-nn̄g-ko,

點蠟條，為我唱歌，替我祝福。
tiám la̍h-tiâu, uī guá tshiùnn-kua, thè guá tsiok-hok.

下願的時，我講：
Hē-guān ê sî, guá kóng: 

希望逐家攏健康閣快樂。
hi-bāng ta̍k-ke lóng kiān-khong koh khuài-lo̍k.

欲睏進前，我心內咧想：
Beh khùn tsìn-tsîng, guá sim-lāi teh siūnn:

生日這工，是阿母受苦的日子。
senn-ji̍t tsit kang, sī a-bú siū-khóo ê ji̍t-tsí.

伊辛辛苦苦共阮晟養
I sin-sin-khóo-khóo kā guán tshiânn-ióng

甲遮大漢，
kah tsiah tuā-hàn,

我欲祝伊永遠快樂攏袂老。
guá beh tsiok i íng-uán khuài-lo̍k lóng bē lāu.

第四課 風吹
Tē-sì khò Hong-tshue

風吹 風吹 綴風飛
Hong-tshue hong-tshue tuè hong pue 

風若愈大愈𠢕飛
Hong nā jú tuā jú gâu pue

天頂較懸攏欲去
Thinn-tíng khah kuân lóng beh khì

田園溪水在眼底
Tshân-hn̂g khe-tsuí tsāi gán-té

風吹 風吹 放長長
Hong-tshue hong-tshue pàng-tn̂g-tn̂g

線若愈搐飛愈遠
Suànn nā jú tiuh pue jú hn̄g

親情親像搝佮放
Tshin-tsîng tshin-tshiūnn giú kah pàng

囡仔大漢離家園
Gín-á tuā-hàn lī ka-hn̂g

爸母一心有期待
Pē-bú it-sim ū kî-thāi

親情倫理毋通斷
Tshin-tsîng lûn-lí m̄-thang tn̄g

風吹 風吹 我問你
Hong-tshue hong-tshue guá mn̄g lí

你上愛飛去佗位
Lí siōng ài pue khì tó-uī

你有翼 我有夢
Lí ū si̍t guá ū bāng

咱的方向攏相仝
Lán ê hong-hiòng lóng sio-kāng

第五課 食四秀仔
Tē-gōo khò Tsia̍h sì-siù-á

囡仔兄！食四秀；
Gín-á-hiann! Tsia̍h sì-sìu; 

鹹酸甜，酸閣甜！
Kiâm-sng-tinn, sng koh tinn!

食甲予你笑微微。
Tsia̍h kah hōo lí tshiò-bî-bî.

麥芽膏，黏黐黐，
Be̍h-gê-ko, liâm-thi-thi.

親像蠶仔咧吐絲；
Tshin-tshiūnn thâm-á leh thòo si;

李仔糖，圓kùn-kù，
Lí-á-thn̂g, înn-kùn-kùn,

紅色葫蘆抹金粉；
Âng-sik hôo-lôo buah kim-hún;

#巧克力#，色緻媠，
#巧克力#, sik-tī suí,

五花十色好滋味；
Gōo-hue-tsa̍p-sik hó tsu-bī;

枝仔冰，冷吱吱，
Ki-á-ping, líng-ki-ki,

毋管𠕇軟透心脾；
M̄-kuán tīng nńg thàu sim pî;

糖仔餅，甜粅粅，
Thn̂g-á-piánn, tinn-but-but,

食了好食閣紲喙。
Tsia̍h liáu hó-tsia̍h koh suà-tshuì.

人咧講：愛食是天性，
Lâng teh kóng: ài tsia̍h sī thian-sìng,

撙節上要緊，
Tsún-tsat siōng iàu-kín,

毋通食濟拍歹身。
M̄-thang tsia̍h tsē phah-pháinn sin.

第六課 阮阿叔欲娶某
Tē-la̍k khò Guán a-tsik beh tshuā bóo

以前伯公欲娶某，
Í-tsîng peh-kong beh tshuā-bóo, 

歕鼓吹，挵大鼓。
pûn kóo-tshue, lòng tuā kóo.

竹梳掛豬肉，米篩畫八卦；
Tik-se kuà ti-bah, bí-thai uē pat-kuà;

掖鉛粉、過烘爐、踏破瓦。
Iā iân-hún, kuè hang-lôo, ta̍h-phuà hiā.

昨昏阿叔咧娶某，
Tsa-hng a-tsik teh tshuā-bóo, 

轎車#六#台人成雙。
kiau-tshia #la̍k# tâi lâng sîng siang.

放炮喜聯猶閣有，
Pàng-phàu hí-liân iáu-koh ū, 

儀式已經真簡單。
gî-sik í-king tsin kán-tan.

新娘新娘媠噹噹，
Sin-niû sin-niû suí-tang-tang, 

賢慧美麗致蔭翁；
hiân-huē bí-lē tì-ìm ang;

新郎新郎上緣投，
Sin-lông sin-lông siōng iân-tâu, 

顧家疼某上蓋𠢕。
kòo-ke thiànn bóo siōng-kài gâu.

「牽手細膩慢慢仔行，
“Khan-tshiú sè-jī bān-bān-á kiânn, 

明年緊做阿爸佮阿娘。」
mê-nî kín tsò a-pah kah a-niâ.”

聽講媒人婆仔的好話，
Thiann-kóng muê-lâng-pô-á ê hó-uē,

#二十#幾年來變化無蓋濟。
#Jī-tsa̍p# kuí nî lâi piàn-huà bô kài tsē.

第七課 阿媽的菜園
Tē-tshit khò A-má ê tshài-hn̂g

天微微仔光，阿媽就𤆬阮出門。
Thinn bî-bî-á kng, a-má tō tshuā guán tshut-mn̂g. 

行過枋仔橋，就看見規坵的菜園。
Kiânn-kuè pang-á kiô, tō khuànn-kìnn kui khu ê tshài-hn̂g. 

菜葉仔頂面的露水，
Tshài-hio̍h-á tíng-bīn ê lōo-tsuí, 

閃爍著五彩的光。
siám-sih-tio̍h ngóo-tshái ê kng. 

園仔邊的溪仔水，
Hn̂g-á-pinn ê khe-á-tsuí, 

嘛照著規排的樹影。
mā tsiò-tio̍h kui pâi ê tshiū-iánn. 

棚仔頂有一條一條的菜瓜，
Pênn-á-tíng ū tsi̍t tiâu tsi̍t tiâu ê tshài-kue, 

也有一蕊一蕊的黃花，
iā ū tsi̍t luí tsi̍t luí ê n̂g hue, 

閣有一隻一隻的蝶仔佇遐飛。
koh ū tsi̍t tsiah tsi̍t tsiah ê ia̍h-á tī hia pue. 

豆仔架有豆欉咧旋藤。
Tāu-á kè ū tāu-tsâng teh suan-tîn.

阿媽講：「豆仔架種的是皇帝豆，
A-má kóng: “Tāu-á-kè tsìng --ê sī hông-tè-tāu,

塗跤這爿是高麗菜，
thôo-kha tsit pîng sī ko-lê-tshài,

溪仔邊遐是菠薐仔。
khe-á-pinn hia sī pue-lîng-á. 

遮爾濟的青菜，
Tsiah-nī tsē ê tshenn-tshài, 

會當予乖孫食甲笑咍咍。」
ē-tàng hōo kuai sun tsia̍h kah tshiò-hai-hai.”

第八課 詩選「春曉」、「清明」
Tē-peh khò Si suán “Tshun-hiáu”, “Tshing-bîng”

春曉   #孟浩然#
Tshun hiáu    #Bīng Hō-jiân#

春眠不覺曉，
Tshun biân put-kak hiáu,

處處聞啼鳥。
Tshù-tshù bûn thî niáu.

夜來風雨聲，
Iā lâi hong-ú sing,

花落知多少？
Hua lo̍k ti to-siáu?

清明   #杜牧#
Tshing-bîng     #Tōo Bo̍k#

清明時節雨紛紛，
Tshing-bîng sî-tsiat ú hun-hun,

路上行人欲斷魂。
Lōo siōng hîng-jîn io̍k tuān hûn.

借問酒家何處有，
Tsià-būn tsíu-ka hô-tshù iú,

牧童遙指#杏花村#。
Bo̍k-tông iâu tsí #hīng-hua-tshun#.

第九課 雨
Tē-káu khò Hōo

雨微仔、雨微仔愛𨑨迌，
Hōo-bî-á, hōo-bî-á ài tshit-thô, 

天頂塗跤賴賴趖，
Thinn-tíng thôo-kha luā-luā-sô,

昨昏才踅過#春秋閣#，
Tsa-hng tsiah se̍h kè #Tshun-tshiu-koh#,

今仔日聽講佇#淡水河#。
Kin-á-ji̍t thiann-kóng tī #Tām-tsuí-hô#.

雨微仔、雨微仔笑文文，
Hōo-bî-á, hōo-bî-á tshiò-bûn-bûn, 

逍遙自在無憂悶。
Siau-iâu tsū-tsāi bô iu-būn.

塗跤若是燒滾滾，
Thôo-kha nā-sī sio-kún-kún,

伊著衝去天頂睏。
I tio̍h tshìng khì thinn-tíng khùn.

聽候朋友結規群，
Thìng-hāu pîng-íu kiat kui kûn,

相倚變做厚厚的雲。
Sio-uá piàn-tsò kāu-kāu ê hûn.

雷公爍爁領頭陣，
Luî-kong sih-nah niá thâu-tīn,

拍鑼拍鼓閃電光，
Phah lô phah kóo siám tiān-kng,

雨微仔鬥陣淋落來，
Hōo-bî-á tàu-tīn lâm --lo̍h-lâi,

沃佇焦焦的田園。
Ak tī ta-ta ê tshân-hn̂g.

第十課 五月節
Tē-tsa̍p khò Gōo-gue̍h-tseh

肉粽節，五月五，
Bah-tsàng-tseh, gōo-gue̍h-gōo, 

七彩龍船比過渡。
Tshit-tshái lîng-tsûn pí kuè-tōo.

阮搶旗來伊拍鼓，
Guán tshiúnn kî lâi i phah kóo,

輸贏全靠恁搖櫓。
Su-iânn tsuân khò lín iô-lóo.

比輸贏，人聲和，
Pí su-iânn, lâng siann hô,

啥人第一莫煩惱。
Siánn-lâng tē-it mài huân-ló.

用心大力向前划，
Iōng-sim tuā-la̍t hiòng-tsiân kò,

團結合作才是寶。
Thuân-kiat ha̍p-tsok tsiah sī pó.

五月五，慶端午，
Gōo-gue̍h-gōo, khìng tuan-ngóo,

紀念#屈原#沉#汨羅#。
Kì-liām #Khut Guân# tîm #Bi̍k-lô#.

千年共奏詩人曲，
Tshian liân kiōng tsàu si-jîn khiok,

樂是龍船詩是波。
Ga̍k sī lîng-tsûn si sī pho.

第十一課 相招來去#美濃#
Tē-tsa̍p-it khò Sio-tsio lâi-khì #Bí-lông#

頂禮拜六，阿爸𤆬阮去#美濃#。
Tíng lé-pài-la̍k, a-pah tshuā guán khì #Bí-lông#. 

遐的風景真媠，閣有真濟古蹟。
Hia ê hong-kíng tsin suí, koh ū tsin tsē kóo-tsik.

#客家#文物館內底保留真濟
#Kheh-ka# bûn-bu̍t-kuán lāi-té pó-liû tsin tsē 

#客家人#的文物，
#kheh-ka-lâng# ê bûn-bu̍t, 

有人講：
ū lâng kóng: 

#細人仔#、#細妹#，#來坐#！
#se-ngin-e# , #se-moi#, #loi tshoo#! 

咧相借問。阿爸事先有教阮幾句，
Teh sio-tsioh-mn̄g. A-pah sū-sian ū kà guán kuí kù, 

我才聽有。
guá tsiah thiann-ū. 

下晡，阮閣去#南橫#揣阿爸
Ē-poo, guán koh khì #lâm-huâinn# tshuē a-pah

一位原住民的朋友，伊叫#I-lan#。
tsi̍t uī guân-tsū-bîn ê pîng-iú, i kiò #I-lan#.

#I-lan#嘛教我一寡仔#Bunun#話。
#I-lan# mā kà guá tsi̍t-kuá-á #Bunun# uē. 

比如講：#Mihu# #Misang#，
Pí-jû kóng: #Mihu# #Misang#, 

這是一句祝福的話。
tse sī tsi̍t kù tsiok-hok ê uē.

阿爸講：#臺灣#土地無偌大，
A-pah kóng: #Tâi-uân# thóo-tē bô guā tuā, 

毋過語言有足濟種，
m̄-koh gí-giân ū tsiok tsē tsióng, 

是咱文化的寶藏，
sī lán bûn-huà ê pó-tsōng, 

咱愛好好仔疼惜。
lán ài hó-hó-á thiànn-sioh. 

第十二課 山哪會賰半爿？ 
Tē-tsa̍p-jī khò Suann ná ē tshun puànn pîng？

傳說的這粒山，
Thuân-suat ê tsit lia̍p suann, 

仙人山跤賣圓仔：
sian-jîn suann-kha bē înn-á:

#一#碗#一#仙，#兩#碗#兩#仙，
#tsi̍t# uánn #tsi̍t# sián, #nn̄g# uánn #nn̄g# sián, 

#三#碗全免。為著免納錢，
#sann# uánn tsuân bián. Uī-tio̍h bián la̍p tsînn, 

毋管圓仔遐大碗，逐家嘛攏拚#三#碗。
m̄-kuán înn-á hiah tuā uánn, ta̍k-ke mā lóng piànn #sann# uánn.

#一#个少年家，干焦買#一#碗；
#Tsi̍t# ê siàu-liân-ke, kan-na bé# tsi̍t# uánn;

仙人傳仙術，
Sian-jîn thuân sian-su̍t, 

為著伊袂貪心有好心肝。
uī-tio̍h i bē tham-sim ū hó sim-kuann.

#一#粒山會賰一半，
#Tsi̍t# lia̍p suann ē tshun tsi̍t-puànn, 

挲圓仔故事傳到今。
so înn-á kòo-sū thuân kàu-tann.

這馬的這粒山，故事卻是真無奈。
Tsit-má ê tsit lia̍p suann, kòo-sū khiok sī tsin bô-nāi. 

前幾年怪手規工挖，
Tsîng kuí nî kuài-tshiú kui kang óo, 

山塗賰半爿。
suann-thôo tshun puànn pîng. 

為著家己欲趁錢。
Uī-tio̍h ka-tī beh thàn-tsînn. 

無顧環保佮生態，
Bô kòo khuân-pó kah sing-thài, 

風雨若來，
hong-hōo nā lâi,

艱苦咱就知。
kan-khóo lán tō tsai.

