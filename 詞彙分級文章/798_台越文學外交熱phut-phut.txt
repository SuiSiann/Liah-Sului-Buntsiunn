798 台越文學外交熱phut-phut

台越文學外交熱怫怫
Tâi Ua̍t bûn-ha̍k guā-kau jia̍t-phut-phut




這陣講著「新南向」，
Tsit-tsūn kóng-tio̍h “sin-lâm-hiòng”, 

政府民間逐家攏是興𩑾𩑾。
tsìng-hú bîn-kan ta̍k-ke lóng sī hìng-tshih-tshih. 

除了經濟貿易，
Tû-liáu king-tsè bōo-i̍k, 

其實咱嘛會當對語言文化的角度來認捌咱國際上的好厝邊，
kî-si̍t lán mā ē-tàng uì gí-giân bûn-huà ê kak-tōo lâi jīn-bat lán kok-tsè-siōng ê hó tshù-pinn, 

親像越南嘛有歌仔戲、尪仔戲，
tshin-tshiūnn Ua̍t-lâm mā ū kua-á-hì, ang-á-hì, 

閣有佮咱白話字有類似發展歷史的「國語字」，
koh ū kap lán pe̍h-uē-jī ū luī-sū huat-tián li̍k-sú ê “kok-gí jī”, 

攏值得咱來了解。
lóng ta̍t-tit lán lâi liáu-kái.




由台文筆會、台越文化協會、台灣羅馬字協會、成大越南研究中心、王藝明布袋戲團等單位做伙辦理的台越文化交流團佇今年7月26到31到越南進行國民外交。
Iû Tâi-bûn pit huē, Tâi Ua̍t bûn-huà hia̍p-huē, Tâi-uân lô-má-jī  hia̍p-huē, Sîng-tāi Ua̍t-lâm gián-kiù tiong-sim, Ông Gē-bîng pòo-tē-hì thuân tíng tan-uī tsò-hué pān-lí ê Tâi Ua̍t bûn-huà kau-liû thuân tī kin-nî 7 gue̍h 26 kàu 31 kàu Ua̍t-lâm tsìn-hîng kok-bîn guā-kau. 

台越交流團得著越方熱情招待，
Tâi Ua̍t kau-liû thuân tit-tio̍h Ua̍t-hong jia̍t-tsîng tsiau-thāi, 

雙方交流過程平等閣有尊嚴，
siang-hong kau-liû kuè-thîng pîng-tíng koh ū tsun-giâm,

算是真成功的國民外交！
sǹg-sī tsin sîng-kong ê kok-bîn guā-kau!




這逝交流當中有安排去越南歌仔戲館和越南水上尪仔戲館參觀。
Tsit tsuā kau-liû tang-tiong ū an-pâi khì Ua̍t-lâm kua-á-hì-kuán hām Ua̍t-lâm tsuí-siōng ang-á-hì-kuán tsham-kuan. 

兩位館長攏真熱情閣特別安排台灣團看表演。
Nn̄g uī kuán-tiúnn lóng tsin jia̍t-tsîng koh ti̍k-pia̍t an-pâi Tâi-uân thuân khuànn piáu-ián. 

越南歌仔戲（Chèo）和水上尪仔戲（Múa rối nước）攏是越南國家級的傳統藝術表演，
Ua̍t-lâm kua-á-hì (Chèo) hām tsuí-siōng ang-á-hì (Múa rối nước) lóng sī Ua̍t-lâm kok-ka-kip ê thuân-thóng gē-su̍t piáu-ián, 

真受越南政府的重視和栽培。
tsin siū Ua̍t-lâm tsìng-hú ê tiōng-sī hām tsai-puê. 

這2个館平時有真濟國內外的人客來看戲。
Tsit 2 ê kuán pîng-sî ū tsin tsē kok-lāi-guā ê lâng-kheh lâi khuànn-hì. 

翻頭看台灣，
Huan-thâu khuànn Tâi-uân, 

實在予人真感慨！
si̍t-tsāi hōo lâng tsin kám-khài! 

人越南話有國家、有政府咧支持，
Lâng Ua̍t-lâm-uē ū kok-ka, ū tsìng-hú teh tsi-tshî, 

咱台灣話煞敢若乞食仝款著看人面色。
lán Tâi-uân-uē suah ká-ná khit-tsia̍h kāng-khuán tio̍h khuànn lâng bīn-sik. 

向望咱的布袋戲、歌仔戲有一日會當誠做台灣國家級的國戲才著！
Ǹg-bāng lán ê pòo-tē-hì, kua-á-hì ū-tsi̍t-ji̍t ē-tàng tsiânn-tsò Tâi-uân kok-ka-kip ê kok-hì tsiah tio̍h!




台灣團嘛特別去參觀張永記紀念館閣共張永記拈香。
Tâi-uân thuân mā ti̍k-pia̍t khì tsham-kuan Tiunn Íng-kì kì-liām-kuán koh kā Tiunn Íng-kì liam-hiunn. 

張永記是越南第一份羅馬字報紙《嘉定報》的主編。
Tiunn Íng-kì sī Ua̍t-lâm tē-it hūn lô-má-jī pò-tsuá “Ka-tīng-pò” ê tsú-pian. 

《嘉定報》比台灣第一份羅馬字報紙《台灣府城教會報》早20冬，
“Ka-tīng-pò” pí Tâi-uân tē-it hūn lô-má-jī pò-tsuá “Tâi-uân Hú-siânn kàu-huē-pò” tsá 20 tang, 

抑就是佇1865年創刊。
ia̍h tō sī tī 1865 nî tshòng-khan. 

這份報紙對越南羅馬字的推捒有真大的貢獻。
Tsit hūn pò-tsuá tuì Ua̍t-lâm lô-má-jī ê tshui-sak ū tsin tuā ê kòng-hiàn. 

今，
Tann, 

越南羅馬字已經誠做越南的正式文字，
Ua̍t-lâm lô-má-jī í-king tsiânn-tsò Ua̍t-lâm ê tsìng-sik bûn-jī, 

號做「國語字」。
hō-tsò “Kok-gí jī”. 

毋過，
M̄-koh, 

台灣的羅馬字「白話字」煞猶受中華民國政府的打壓，
Tâi-uân ê lô-má-jī “pe̍h-uē-jī” suah iáu siū Tiong-huâ-bîn-kok tsìng-hú ê tánn-ap, 

實在真諷刺。
si̍t-tsāi tsin hong2-tshì.




交流當中，
Kau-liû tang-tiong, 

越方單位攏由in單位的一級主管出面接待台灣團，
Ua̍t-hong tan-uī lóng iû in tan-uī ê it-kip tsú-kuán tshut-bīn tsiap-thāi Tâi-uân thuân, 

閣直接用「台灣」來稱呼台灣會使講真照顧著咱的國際尊嚴和地位。
koh ti̍t-tsiap īng “Tâi-uân” lâi tshing-hoo Tâi-uân ē-sái kóng tsin tsiàu-kòo-tio̍h lán ê kok-tsè tsun-giâm hām tē-uī.

這實在是金錢外交買袂著的成就！
Tse si̍t-tsāi sī kim-tsînn guā-kau bé bē tio̍h ê sîng-tsiū! 

平時若無盤撋，
Pîng-sî nā bô puânn-nuá, 

咱就無可能受平等對待。
lán tō bô khó-lîng siū pîng-tíng tuì-thāi. 

另外，
Līng-guā, 

咱布袋戲演出的時攏用台灣話，
lán pòo-tē-hì ián-tshut ê sî lóng īng Tâi-uân-uē, 

閣台灣團佇交流當中，
koh Tâi-uân thuân tī kau-liû tang-tiong, 

堅持用台語發言才閣翻譯做越南話。
kian-tshî īng Tâi-gí huat-giân tsiah koh huan-i̍k tsò Ua̍t-lâm-uē, 

因為咱無用中國話，
In-uī lán bô īng Tiong-kok-uē,

所以越方的成員嘛對「台灣人和中國人無仝」的印象真深。
sóo-í Ua̍t hong ê sîng-uân mā tuì “Tâi-uân-lâng hām Tiong-kok-lâng bô-kāng” ê ìn-siōng tsin tshim. 

總講一句，
Tsóng-kóng--tsi̍t-kù, 

台越雙方交流甲真歡喜嘛向望雙方愛有閣較密切的進一步合作。
Tâi Ua̍t siang-hong kau-liû kah tsin huann-hí mā ǹg-bāng siang-hong ài ū koh khah bi̍t-tshiat ê tsìn tsi̍t-pōo ha̍p-tsok.




雖罔台灣和越南無正式的邦交，
Sui-bóng Tâi-uân hām Ua̍t-lâm bô tsìng-sik ê pang-kau, 

毋過透過這擺熱怫怫的台越文學外交確實予兩國人民的感情愈來愈相倚，
m̄-koh thàu-kuè tsit pái jia̍t-phut-phut ê Tâi Ua̍t bûn-ha̍k guā-kau khak-si̍t hōo nn̄g kok jîn-bîn ê kám-tsîng lú lâi lú sio-uá, 

這是用錢買袂著的成就，
tse sī īng tsînn bé bē tio̍h ê sîng-tsiū, 

嘛是台灣欲行上國際舞台的另外一个撇步！
mā sī Tâi-uân beh kiânn tsiūnn kok-tsè bú-tâi ê līng-guā tsi̍t ê phiat-pōo!




這擺台越文化交流團有台文筆會理事長陳明仁、成大越南研究中心主任蔣為文、台灣羅馬字協會祕書長陳金花、台越文化協會祕書長呂越雄、知名旅美作家胡民祥、王藝明布袋戲團等攏總23位成員參與交流。
Tsit pái Tâi Ua̍t bûn-huà kau-liû thuân ū Tâi-bûn pit huē lí-sū-tiúnn Tân Bîng-jîn, Sîng-tāi Ua̍t-lâm gián-kiù tiong-sim tsú-jīm Tsiúnn Uî-bûn, Tâi-uân lô-má-jī hia̍p-huē pì-su-tiúnn Tân Kim-hua, Tâi Ua̍t bûn-huà hia̍p-huē pì-su-tiúnn Lī Ua̍t-hiông, ti-miâ lí Bí tsok-ka Ôo Bîn-siông, Ông Gē-bîng pòo-tē-hì thuân tíng lóng-tsóng 23 uī sîng-uân tsham-ú kau-liû. 

越方接待單位包含越南作家協會、越南文化藝術院、越南歌仔戲館、越南水上尪仔戲館、越南社科院、河內國家大學、胡志明市國家大學、二府會館、明鄉會館、張永記紀念館等。
Ua̍t-hong tsiap-thāi tan-uī pau-hâm Ua̍t-lâm tsok-ka hia̍p-huē, Ua̍t-lâm bûn-huà gē-su̍t-īnn, Ua̍t-lâm kua-á-hì-kuán, Ua̍t-lâm tsuí-siōng ang-á-hì-kuán, Ua̍t-lâm siā-kho-īnn, Hô-lāi kok-ka tāi-ha̍k, Ôo-tsì-bîng-tshī kok-ka tāi-ha̍k, jī-hú huē-kuán, bîng-hiong huē-kuán, Tiunn Íng-kì kì-liām-kuán tíng.

