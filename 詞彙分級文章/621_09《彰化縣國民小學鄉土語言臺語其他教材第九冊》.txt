621 09《彰化縣國民小學鄉土語言臺語其他教材第九冊》

第一課 掃塗跤
Tē-it khò Sàu thôo-kha

Tang tang tang tang！
Tang tang tang tang! 

下早起7點40分，
Ē-tsá-khí 7 tiám 40 hun, 

掃塗跤的鐘仔聲已經霆，
sàu thôo-kha ê tsing-á siann í-king tân, 

逐家開始欲掃地。
ta̍k-ke khai-sí beh sàu tē. 




「導護老師」交代，
“Tō-hōo lāu-su” kau-tài, 

今仔日有人客欲來，
kin-á-ji̍t ū lâng-kheh beh lâi, 

教室內外掃清氣，
kàu-sik lāi-guā sàu tshing-khì, 

運動埕、樹仔跤 
ūn-tōng-tiânn, tshiū-á-kha 

毋通有字紙，
m̄-thang ū jī-tsuá, 

窗仔門、烏枋著愛拭，
thang-á-mn̂g, oo-pang tio̍h-ài tshit, 

天篷、壁角毋通有蜘蛛絲，
thian-pông, piah-kak m̄-thang ū ti-tu-si, 

希望逐家注意，
hi-bāng ta̍k-ke tsù-ì, 

希望逐个拚勢。
hi-bāng ta̍k ê piànn-sè.




班長一聲「開始」，
Pan-tiúnn tsi̍t siann “khai-sí” ,

有人攑掃帚，
ū lâng gia̍h sàu-tshiú, 

有人攑竹梳，
ū lâng gia̍h tik-se, 

我提桌布欲拭窗仔門，
guá the̍h toh-pòo beh tshit thang-á-mn̂g, 

你捾清水欲揉桌頂，
lí kuānn tshing-tsuí beh jiû toh-tíng, 

今仔日的值日生著摒糞埽，
kin-á-ji̍t ê ti̍t-ji̍t-sing tio̍h piànn pùn-sò, 

全體總動員，
tsuân-thé tsóng-tōng-uân, 

無人咧𨑨迌，
bô lâng teh tshit-thô, 

衛生股長巡頭看尾，
uē-sing kóo-tiúnn sûn thâu khuànn bué, 

20分鐘，
20 hun-tsing, 

一目𥍉仔連鞭過，
tsi̍t-ba̍k-nih-á liâm-mi kuè, 

掃地完畢，
sàu-tē uân-pit, 

老師到位，
lāu-su kàu-uī, 

看了誠歡喜，
khuànn liáu tsiânn huann-hí, 

講阮分工合作真順序，
kóng guán hun-kang ha̍p-tsok tsin sūn-sī, 

實在會呵咾得。
si̍t-tsāi ē o-ló --tit.




第二課 阮兜
Tē-jī khò Guán tau

阮兜蹛佇竹塘鄉的一个小庄頭，
Guán tau tuà tī Tik-tn̂g-hiong ê tsi̍t ê sió tsng-thâu, 

東爿是溪州，
tang-pîng sī Khe-tsiu, 

出產濁水米，
tshut-sán Lô-tsuí bí, 

西爿是二林，
sai-pîng sī Jī-lîm, 

出產葡萄，
tshut-sán phû-tô, 

攏真出名；
lóng tsin tshut-miâ; 

南爿有一條溪仔，
lâm-pîng ū tsi̍t tiâu khe-á, 

溪水濁濁，
khe-tsuí lô-lô, 

阿公講彼條溪仔叫做濁水溪，
a-kong kóng hit tiâu khe-á kiò-tsò Lô-tsuí-khe, 

咱遮上有名的濁水米，
lán tsia siōng ū-miâ ê Lô-tsuí bí, 

就是食這條溪仔水大欉的。
tō sī tsia̍h tsit tiâu khe-á tsuí tuā-tsâng --ê. 




阿爸是作穡人，
A-pah sī tsoh-sit-lâng, 

每日透早著愛落田做工課，
muí ji̍t thàu-tsá tio̍h-ài lo̍h-tshân tsò khang-khuè, 

無論是佈田割稻，
bô-lūn sī pòo-tshân kuah-tiū, 

駛鐵牛攑粟包，
sái thih-gû gia̍h tshik pau, 

逐項伊攏嘛會曉。
ta̍k hāng i lóng mā ē-hiáu. 

阿爸時常共阮講：
A-pah sî-siông kā guán kóng: 

「只要恁兄妹仔認真讀冊，
“Tsí-iàu lín hiann-muē-á jīn-tsin tha̍k-tsheh, 

我做工課毋但做袂𤺪，
guá tsò khang-khuè m̄-nā tsò bē siān, 

而且愈做愈快樂！」
jî-tshiánn jú tsò jú khuài-lo̍k!” 

有影，
Ū-iánn, 

阮從來就毋捌看著阿爸怨嘆厭𤺪。
guán tsiông-lâi tō m̄ bat khuànn-tio̍h a-pah uàn-thàn ià-siān.




講著阮阿母，
Kóng-tio̍h guán a-bú, 

伊比阿爸閣較無閒，
i pí a-pah koh-khah bô-îng, 

逐日七早八早著愛起來煮飯，
ta̍k ji̍t tshit-tsá-peh-tsá tio̍h-ài khí-lâi tsú-pn̄g, 

準備飯包送阮去學校讀冊，
tsún-pī pn̄g-pau sàng guán khì ha̍k-hāu tha̍k-tsheh, 

了後著一直無閒東無閒西，
liáu-āu tio̍h it-ti̍t bô-îng tang bô-îng sai, 

等到暗時閣著洗衫，
tán kàu àm-sî koh tio̍h sé-sann, 

飼牛關雞鴨。
tshī gû kuan ke ah. 

阿母講，
A-bú kóng, 

伊按呢拍拚嘛是為著一家大細的平安佮幸福。
i án-ne phah-piànn mā sī uī-tio̍h tsi̍t ke tuā-sè ê pîng-an kah hīng-hok. 




阿公阿媽上清閒，
A-kong a-má siōng tshing-îng, 

兩人若神仙，
nn̄g lâng ná sîn-sian, 

四界去散步運動，
sì-kè khì sàn-pōo ūn-tōng, 

佮人交陪講笑詼，
kah lâng kau-puê kóng tshiò-khue, 

庄內的大大細細攏呵咾in兩个老大人誠好命，
tsng-lāi ê tuā-tuā-sè-sè lóng o-ló in nn̄g ê lāu-tuā-lâng tsiânn hó-miā, 

做人老實古意，
tsò-lâng láu-si̍t kóo-ì, 

得人尊敬。
tit lâng tsun-kìng.




講真的！
Kóng tsin--ê! 

上蓋好命應該是我佮小妹，
Siōng-kài hó-miā ing-kai sī guá kah sió-muē, 

有爸母予阮讀冊共阮晟，
ū pē-bú hōo guán tha̍k-tsheh kā guán tshiânn, 

閣有阿公阿媽共阮疼，
koh ū a-kong a-má kā guán thiànn, 

陪阮𨑨迌看電視，
puê guán tshit-thô khuànn tiān-sī, 

鼓勵阮認真讀冊做好囝。 
kóo-lē guán jīn-tsin tha̍k-tsheh tsò hó-kiánn.




第三課  五歲囡仔真古錐
Tē-sann khò Gōo huè gín-á tsin kóo-tsui




五歲囡仔真古錐
Gōo huè gín-á tsin kóo-tsui 




身穿打扮綴流行
Sin tshīng tánn-pān tuè liû-hîng 




看起來有夠#cool#
Khuànn--khí-lâi ū-kàu #cool# 




衫短短 褲闊闊
Sann té-té khòo khuah-khuah 




人矮矮 鼻直直
Lâng é-é phīnn ti̍t-ti̍t 




有影真古錐
Ū-iánn tsin kóo-tsui 




衫短短 褲闊闊
Sann té-té khòo khuah-khuah 




人矮矮 鼻直直
Lâng é-é phīnn ti̍t-ti̍t 




實在真趣味
Si̍t-tsāi tsin tshù-bī 




衫短褲闊 人矮鼻直
Sann té khòo khuah lâng é phīnn ti̍t




衫短褲闊 人矮鼻直
Sann té khòo khuah lâng é phīnn ti̍t




五歲囡仔真古錐
Gōo huè gín-á tsin kóo-tsui




五歲囡仔真趣味
Gōo huè gín-á tsin tshù-bī




第四課  來散步
Tē-sì khò Lâi sàn-pōo




阿公是一个公務員，
A-kong sī tsi̍t ê kong-bū-uân, 

踮佇鄉公所上班，
tiàm tī hiong-kong-sóo siōng-pan, 

非常無閒，
hui-siông bô-îng, 

早起時罕得陪阿媽做伙運動，
tsá-khí-sî hán-tit puê a-má tsò-hué ūn-tōng, 

平常時阿媽攏家己去學校散步，
pîng-siông-sî a-má lóng ka-kī khì ha̍k-hāu sàn-pōo, 

踅運動埕，
se̍h ūn-tōng-tiânn, 

搪著禮拜日就叫我佮伊鬥陣，
tn̄g-tio̍h lé-pài-ji̍t tō kiò guá kah i tàu-tīn, 

順紲講一寡古早的代誌予我聽，
sūn-suà kóng tsi̍t-kuá kóo-tsá ê tāi-tsì hōo guá thiann, 

會當聽故事，
ē-tàng thiann kòo-sū, 

閣會當佮阿媽學講臺語，
koh ē-tàng kah a-má o̍h kóng Tâi-gí, 

感覺誠趣味。
kám-kak tsiânn tshù-bī. 




今年熱人阿公退休，
Kin-nî jua̍h--lâng a-kong thè-hiu, 

閒閒無代誌，
îng-îng bô tāi-tsì, 

阿媽就招伊做伙運動，
a-má tō tsio i tsò-hué ūn-tōng, 

去學校踅運動埕，
khì ha̍k-hāu se̍h ūn-tōng-tiânn, 

阿公講按呢散步運動實在袂䆀，
a-kong kóng án-ne sàn-pōo ūn-tōng si̍t-tsāi bē-bái, 

會當鍛鍊身體，
ē-tàng tuàn-liān sin-thé, 

閣會使佮阿媽跋感情，
koh ē-sái kah a-má pua̍h-kám-tsîng, 

阿媽聽了足歡喜，
a-má thiann liáu tsiok huann-hí, 

就講：「欲知嘛叫你較早退休咧 !」
tō kóng: “Beh tsai mā kiò lí khah-tsá thè-hiu --leh!” 




散步實在讚，
Sàn-pōo si̍t-tsāi tsán, 

若是有閒，
nā sī ū-îng, 

逐家做伙來散步，
ta̍k-ke tsò-hué lâi sàn-pōo, 

身體會較健康，
sin-thé ē khah kiān-khong, 

心情會較快樂喔！
sim-tsîng ē khah khuài-lo̍k --ooh!




第五課  買菜
Tē-gōo khò Bé tshài




禮拜日早起，
Lé-pài-ji̍t tsá-khí, 

阿媽招我去菜市仔買菜，
a-má tsio guá khì tshài-tshī-á bé tshài, 

菜市仔離阮兜無偌遠，
tshài-tshī-á lī guán tau bô guā hn̄g, 

我捾菜籃仔綴阿媽行，
guá kuānn tshài-nâ-á tuè a-má kiânn, 

一觸久仔就到矣。
tsi̍t-tak-kú-á tō kàu --ah. 




「頭家！三層肉一斤偌濟？」
“Thâu-ke! Sam-tsân-bah tsi̍t kin guā-tsē?” 

阿媽𤆬我來豬肉砧買豬肉。
A-má tshuā guá lâi ti-bah-tiam bé ti-bah.




「阿姆！𠢕早！出來買菜喔，
“A-ḿ! Gâu-tsá! Tshut-lâi bé tshài --ooh, 

這三層肉真媠喔，
tse sam-tsân-bah tsin suí --ooh, 

算你較俗咧，
sǹg lí khah sio̍k --leh, 

一斤90箍就好，
tsi̍t kin 90 khoo tō hó, 

欲偌濟？」
beh guā-tsē?” 

頭家足好頭喙的。
thâu-ke tsiok hó-thâu-tshuì --ê.




「剁一斤，揀較媠的喔。 
“Tok tsi̍t kin, kíng khah suí--ê --ooh. 

阿雄，這 100 箍提予阿伯找，
A-hiông, tse 100 khoo the̍h hōo a-peh tsāu , 

阿媽來去彼爿買青菜，
a-má lâi-khì hit pîng bé tshenn-tshài, 

你連鞭才過來鬥捾菜。」
lí liâm-mi tsiah kuè-lâi tàu kuānn tshài.”




「好！」
“Hó!”




賣豬肉的阿伯跤手真扭掠，
Bē ti-bah ê a-peh kha-tshíu tsin liú-lia̍h, 

一時仔就共豬肉囥踮菜籃仔內，
tsi̍t-sî-á tō kā ti-bah khǹg tiàm tshài-nâ-á lāi, 

伊找我10 箍，
i tsāu guá 10 khoo, 

我就共伊說多謝：「阿伯！勞力！」
guá tō kā i sueh-to-siā: “A-peh! Lóo-la̍t !” 




阿媽買真濟青菜，
A-má bé tsin tsē tshenn-tshài, 

有白菜、菠薐仔、筍仔佮韭菜，
ū pe̍h-tshài, pue-lîng-á, sún-á kah kú-tshài, 

阿媽講咱中晝來韭菜炒大麵，
a-má kóng lán tiong-tàu lâi kú-tshài tshá tuā-mī, 

暗頓才來食飯配豬肉、白菜、佮菠薐仔，
àm-tǹg tsiah lâi tsia̍h-pn̄g phuè ti-bah, pe̍h-tshài, kah pue-lîng-á, 

筍仔才來𤉙筍仔湯。
sún-á tsiah lâi kûn sún-á thng. 




聽阿媽按呢講，
Thiann a-má án-ne kóng, 

就予人強欲流喙瀾，
tō hōo lâng kiōng-beh lâu tshuì-nuā, 

阿媽真𠢕煮食，
a-má tsin gâu tsú-tsia̍h, 

佮阿媽去買菜，
kah a-má khì bé tshài, 

毋但趣味，
m̄-nā tshù-bī, 

閣會當捌真濟菜名，
koh ē-tàng bat tsin tsē tshài miâ, 

增加智識。
tsing-ka tì-sik.




第六課  一身尪仔真笑詼
Tē-la̍k khò Tsi̍t sian ang-á tsin tshiò-khue




一身尪仔真笑詼
Tsi̍t sian ang-á tsin tshiò-khue




身軀短短 喙闊闊
Sin-khu té-té tshuì khuah-khuah




頭毛少少 面狹狹
Thâu-mn̂g tsió-tsió bīn e̍h-e̍h




身短喙闊 毛少面狹
Sin té tshuì khuah môo tsió bīn e̍h 




真笑詼
Tsin tshiò-khue 




身短喙闊 毛少面狹
Sin té tshuì khuah môo tsió bīn e̍h 




真趣味
Tsin tshù-bī




第七課  看煙火
Tē-tshit khò Khuànn ian-hué




阿姨對高雄敲電話來，
A-î uì Ko-hiông khà tiān-uē lâi, 

講明仔暗高雄市中心欲放煙火，
kóng bîn-á-àm Ko-hiông tshī-tiong-sim beh pàng ian-hué, 

是古早到今攏毋捌看過的鬧熱，
sī kóo-tsá kàu-tann lóng m̄ bat khuànn--kuè ê lāu-jia̍t, 

恁一定愛來看，
lín it-tīng ài lâi khuànn, 

無看真無彩。
bô khuànn tsin bô-tshái.




阿母講：高雄本成就誠鬧熱，
A-bú kóng: Ko-hiông pún-tsiânn tō tsiânn lāu-jia̍t, 

欲看煙火也著走甲高雄？
beh khuànn ian-hué iā tio̍h tsáu kah Ko-hiông? 

咱遮頂個月八月十五暝才放甲鬧熱滾滾，
Lán tsia tíng kò gue̍h peh-gue̍h tsa̍p-gōo-mê tsiah pàng kah lāu-jia̍t-kún-kún, 

共阿姨講無閒，
kā a-î kóng bô-îng, 

無愛去！
bô ài khì! 




阿爸講：無看拍損，
A-pah kóng: bô khuànn phah-sńg, 

遐佮咱遮放的煙火無仝呢，
hia kah lán tsia pàng ê ian-hué bô-kāng --neh, 

是政府咧慶祝節日才有的節目，
sī tsìng-hú teh khìng-tsiok tseh-ji̍t tsiah ū ê tsiat-bo̍k, 

連紲放一點鐘，
liân-suà pàng tsi̍t tiám-tsing, 

欲放幾若千粒，
beh pàng kuí-nā tshing lia̍p, 

攏是大粒會開花喔！
lóng sī tuā lia̍p ē khui-hue --ooh!




阿母講：按呢喔，共阿姨講咱明仔早起一定去！
A-bú kóng: án-ne --ooh, kā a-î kóng lán bîng-á tsá-khí it-tīng khì!




阿姨in兜離放煙火的所在誠近，
A-î in tau lī pàng ian-hué ê sóo-tsāi tsiânn kīn, 

peh上三樓尾的磚棚仔就看甲清清楚楚，
peh tsiūnn sann lâu bué ê tsng-pênn-á tō khuànn kah tshing-tshing-tshó-tshó, 

阿姨的招待真周到，
a-î ê tsiau-thāi tsin tsiu-tò, 

有攢桌椅佮準備食物，
ū tshuân toh-í kah tsún-pī si̍t-bu̍t, 

予逐家會當那看那食，
hōo ta̍k-ke ē-tàng ná khuànn ná tsia̍h, 

比佇阮兜的觀月會猶閣較心適。
pí tī guán tau ê kuan-gue̍h-huē iáu koh-khah sim-sik.




「Siuh！Pòng！」
“Siuh! Pòng!”




「哇開始矣！」
“Uah khai-sí --ah!” 

害我驚一趒，
Hāi guá kiann tsi̍t tiô, 

遐爾大聲，
hiah-nī tuā-siann, 

五花十色，
gōo-hue-tsa̍p-sik, 

光焱焱，
kng-iānn-iānn, 

有影媠就著。
ū-iánn suí tō tio̍h. 




「Siuh！Pòng！Piak-piak-piak …」煙火就 一直續無停…
“Siuh! Pòng! Piak-piak-piak…” ian-hué tō it-ti̍t sio̍k bô thîng …




「喔！炸彈開花！金鑠鑠，那落雨，那火金蛄！」
“Ooh! Tsà-tuânn khui-hue! Kim-siak-siak, ná lo̍h-hōo, ná hué-kim-koo!”




「阿木！你敢捌看過火金蛄？」
“A-bo̍k! Lí kám bat khuànn kuè hué-kim-koo?” 




「毋捌。」
“M̄ bat.”




「莫怪！火金蛄無遐光，嘛無遐濟！」
“Bo̍k-kuài! Hué-kim-koo bô hiah kng, mā bô hiah tsē!”




「Siuh！Pòng！」
“Siuh! Pòng! ”




「阿木！你斟酌看，斟酌算，攏總有幾色？」
“A-bo̍k! Lí tsim-tsiok khuànn, tsim-tsiok sǹg, lóng-tsóng ū kuí sik?”




「紅的、青的、黃的、紫的、猶有…」
“Âng--ê, tshenn--ê , n̂g--ê, tsí--ê, iáu ū…”




「擋咧！擋咧！你講啥物色是煮的？毋是煮的，是紫的，愛講茄仔色！」
“Tòng --leh! Tòng --leh! Lí kóng siánn-mih sik sī tsú--ê? M̄ sī tsú--ê, sī tsí--ê, ài kóng kiô-á-sik!” 




「Siuh！Pòng！」
“Siuh! Pòng!”




「茄仔色的、柑仔色的、金黃色…」
“Kiô-á-sik--ê, kam-á-sik--ê, kim-n̂g-sik…”




「嘛有烏𪐞紅、藍色、銀色、肉色的，真正黃紅青白，藍紫綠橙，五花十色，算袂了。」
“Mā ū oo-tòo-âng, nâ-sik, gîn-sik, bah-sik--ê, tsin-tsiànn n̂g âng tshenn pe̍h, nâ tsí li̍k tîng, gōo-hue-tsa̍p-sik, sǹg bē liáu.” 




「毋但算袂了，下昏暗的煙火嘛看袂了，食物件一下啦 !」
“M̄-nā sǹg bē liáu, e-hng-àm ê ian-hué mā khuànn bē liáu, tsia̍h mi̍h-kiānn --tsi̍t-ē --lah!” 




那看那食，看甲逐家目睭起煙暈，喙那哺那呵咾，實在看甲誠爽。
Ná khuànn ná tsia̍h, khuànn kah ta̍k-ke ba̍k-tsiu khí ian-ūn, tshuì ná pōo ná o-ló, si̍t-tsāi khuànn kah tsiânn sóng.




第八課  少年犯的心聲真多謝
Tē-peh khò Siàu-liân-huān ê sim-siann tsin to-siā




天青青，地冷冷，阮哪會遮不幸。
Thinn tshenn-tshenn, tē líng-líng, guán ná ē tsiah put-hīng.




爸母顧趁錢，講誠無閒，
Pē-bú kòo thàn-tsînn, kóng tsiânn bô-îng, 

in欲哪會知阮少年囡仔的心聲。
in beh ná ē tsai guán siàu-liân gín-á ê sim-siann. 




為著無聊，因為愛衝，
Uī-tio̍h bô-liâu, in-uī ài tshìng, 

才會佮少年囡仔伴做伙去偷挽龍眼；
tsiah ē kah siàu-liân gín-á-phuānn tsò-hué khì thau bán lîng-gíng;




註該死，拄著一寡歹星，𤆬阮去冤家、相爭；
Tsù kai-sí, tú-tio̍h tsi̍t-kuá pháinn-tshenn, tshuā guán khì uan-ke, sio-tsenn; 




無疑悟，愈絞愈大陣，代誌愈做愈毋是款，愈來愈無正經；
Bô-gî-ngōo, jú ká jú tuā tīn, tāi-tsì jú tsò jú m̄-sī-khuán, jú lâi jú bô tsìng-king; 




歸尾是：飆車、欶安、搶劫、放銃；
Kui-bué sī: phiau-tshia, suh-an, tshiúnn-kiap, pàng-tshìng; 




最後的結果，是予人關佇犯人宮。
tsuè-āu ê kiat-kó, sī hōo lâng kuainn tī huān-lâng-king. 




奉勸各位，做人爸母：
Hōng-khǹg kok-uī, tsò lâng pē-bú: 




教育孩兒，著愛認予伊清；
kàu-io̍k hâi-jî, tio̍h-ài jīn hōo i tshing;




囡仔最需要的是親情，「親情」兩字，
gín-á tsuè su-iàu--ê sī tshin-tsîng, “tshin-tsîng” nn̄g jī, 

毋是用「金錢」落去種；
m̄ sī iōng “kim-tsînn” lo̍h-khì tsìng; 




上重要的是：時間、做伙、了解in的個性、心情；
siōng tiōng-iàu--ê sī: sî-kan, tsò-hué, liáu-kái in ê kò-sìng, sim-tsîng; 




毋是等代誌發生，
m̄ sī tán tāi-tsì huat-sing, 

才來唸佛共囡仔誦經。
tsiah lâi liām-pu̍t kā gín-á siōng-king.




第九課  龜兔走相逐
Tē-káu khò Ku thòo tsáu-sio-jiok




龜兔走相逐 
Ku thòo tsáu-sio-jiok 




猴走象欲掠
Kâu tsáu tshiūnn beh lia̍h 




龜走兔逐 猴走象掠
Ku tsáu thòo jiok kâu tsáu tshiūnn lia̍h 




兔仔顧睏逐無著
Thòo-á kòo khùn jiok bô tio̍h 




猴仔peh樹 象嘛掠袂著
Kâu-á peh tshiū tshiūnn mā lia̍h bē tio̍h 




龜走兔逐 猴走象掠
Ku tsáu thòo jiok kâu tsáu tshiūnn lia̍h 




鬧熱閣心適 
Lāu-jia̍t koh sim-sik 




龜走兔逐 猴走象掠
Ku tsáu thòo jiok kâu tsáu tshiūnn lia̍h




鬧熱閣心適
Lāu-jia̍t koh sim-sik

