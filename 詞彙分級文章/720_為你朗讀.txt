720 為你朗讀

彼工手機仔一直顯示一支對#臺南#敲來的電話番，
Hit kang tshiú-ki-á it-ti̍t hián-sī tsi̍t ki tùi #Tâi-lâm# khà--lâi ê tiān-uē huan,  

驚去拄著詐騙集團就無插伊。
kiann khì tú-tio̍h tsà-phiàn tsi̍p-thuân tō bô tshap --i.

暗時你閣敲電話來厝裡揣我，
Àm-sî lí koh khà tiān-uē lâi tshù--lí tshuē --guá, 

講我真歹揣，
kóng guá tsin phái tshuē, 

害你電話一直敲。
hāi lí tiān-uē it-ti̍t khà. 

才想著你蹛佇#臺南##鹽水#的#隱修院#，
Tsiah siūnn-tio̍h lí tuà tī #Tâi-lâm# #Kiâm-tsuí# ê #ún-siu-īnn#, 

原來日時的電話攏是你敲的。
guân-lâi ji̍t--sî ê tiān-uē lóng sī lí khà --ê. 

#聖佳蘭隱修院#真安貧，
#Sìng-ka-lân ún-siu-īnn# tsin an-pîn, 

普通時in袂使使用電話，
phóo-thong sî in bē-sái sú-iōng tiān-uē, 

因為這工是「復活節」，
in-uī tsit kang sī “Ho̍k-ua̍h-tseh”, 

#隱修院#允准恁會當#『call-out』#。
#ún-siu-īnn# ún-tsún lín ē-tàng #‘call-out’#. 

你除了共親人報平安以外，
Lí tû-liáu kā tshin-lâng pò pîng-an í-guā, 

嘛想欲知影我過了按怎。
mā siūnn-beh tsai-iánn guá kuè liáu án-tsuánn. 

我講最近準備欲出冊，
Guá kóng tsuè-kīn tsún-pī beh tshut tsheh, 

到時會寄一本予你。
kàu-sî ē kià tsi̍t pún hōo --lí. 

你共我恭喜，
Lí kā guá kiong-hí, 

嘛拜託我愛共錄音檔寄予你，
mā pài-thok guá ài kā lo̍k-im-tóng kià hōo --lí, 

因為你恐驚仔會看無。
in-uī lí khióng-kiann-á ē khuànn bô. 

「蓋簡單啦，
“Kài kán-tan --lah, 

大部份攏是用漢字書寫，
tuā-pōo-hūn lóng sī iōng hàn-jī su-siá, 

你用臺語讀就讀有。」
lí iōng Tâi-gí tha̍k tō tha̍k-ū.”

「毋是啦，
“M̄ sī --lah, 

是我的目睭咧欲看無矣！」
sī guá ê ba̍k-tsiu teh-beh khuànn-bô --ah!”

哪會按呢？
Ná ē án-ne? 

聽你按呢講，
Thiann lí án-ne kóng, 

才想著二十年前你行過鬼門關的代誌。
tsiah siūnn-tio̍h jī-tsa̍p nî tsîng lí kiânn-kuè kúi-mn̂g-kuan ê tāi-tsì. 

彼年咱做伙咧學外語，
Hit nî lán tsò-hué teh o̍h guā-gí, 

一擺下課了後，
tsi̍t pái hā-khò liáu-āu, 

咱那行那開講，
lán ná kiânn ná khai-káng, 

你講你是血癌患者，
lí kóng lí sī hueh-gâm huān-tsiá, 

我根本就毋相信。
guá kin-pún tō m̄ siong-sìn. 

因為你活潑、
In-ūi lí hua̍t-phuat, 

開朗，
khai-lóng, 

定定共阮弄甲笑咍咍，
tiānn-tiānn kā guán lāng kah tshiò-hai-hai, 

哪有成病人？
ná ū sîng pēnn-lâng?

為著欲證明你無講白賊，
Uī-tio̍h beh tsìng-bîng lí bô kóng-pe̍h-tsha̍t, 

你phián彼條埋佇胸掛骨下面的人工血筋予我看，
lí phián hit tiâu tâi tī hing-kuà-kut ē-bīn ê lâng-kang hueh-kin hōo guá khuànn, 

閣講因為有恁小弟的骨髓徙栽予你，
koh kóng in-uī ū lín sió-tī ê kut-tshué suá-tsai hōo --lí, 

你才會當逃過死神的魔爪。
lí tsiah ē-tàng tô-kuè sí-sîn ê môo-jiáu. 

毋過病雖然治療好勢，
M̄-koh pēnn sui-jiân tī-liâu hó-sè, 

倒蕊的目睭煞也因為感染來害去，
tò luí ê ba̍k-tsiu suah iā in-uī kám-jiám lâi hāi--khì, 

賰正蕊閣小可仔看有。
tshun tsiànn luí koh sió-khuá-á khuànn-ū. 

你講佇無菌病房等待骨髓配對、
Lí kóng tī bô khún pēnn-pâng tán-thāi kut-tshué phuè-tuì, 

徙栽的彼段日子是上艱苦的，
suá-tsai ê hit tuānn ji̍t-tsí sī siōng kan-khóo --ê, 

看著病友隨个仔隨个對病房捒去太平間，
khuànn-tio̍h pēnn-iú sûi-ê-á-sûi-ê tuì pēnn-pâng sak khì thài-pîng-king, 

你就暗暗仔下願：
lí tō àm-àm-á hē-guān: 

「若會當閣活咧，
“Nā ē-tàng koh ua̍h --leh, 

我欲將後半世人獻予天主。」
guá beh tsiong āu puànn-sì-lâng hiàn hōo thian-tsú.” 

因為破病的這段時間攏是教會的修女咧共你顧。
In-ūi phuà-pēnn ê tsit tuānn sî-kan lóng sī kàu-huē ê siu-lú teh kā lí kòo.

落尾我搬厝， 
Lo̍h-bué guá puann-tshù, 

你嘛去#隱修院#見習。
lí mā khì #ún-siu-īnn# kiàn-si̍p. 

六年前你完成所有的試驗，
La̍k nî tsîng lí uân-sîng sóo-ū ê tshì-giām, 

發願欲永遠做修女的時，
huat-guān beh íng-uán tsò siu-lú ê sî, 

我有綴你的親人去參加典禮，
guá ū tuè lí ê tshin-lâng khì tsham-ka tián-lé, 

嘛共你講我著癌的代誌。
mā kā lí kóng guá tio̍h gâm ê tāi-tsì. 

你為我祈禱，
Lí uī guá kî-tó, 

向望我幸福、
ǹg-bāng guá hīng-hok, 

健康。
kiān-khong. 

無想著這陣你所賰的視力，
Bô siūnn-tio̍h tsit tsūn lí sóo tshun ê sī-li̍k, 

煞也漸漸欲失去光明矣。
suah iā tsiām-tsiām beh sit-khì kong-bîng --ah. 

「真濟代誌攏愛經過時間的洗盪，
“Tsin tsē tāi-tsì lóng ài king-kuè sî-kan ê sé-tn̄g, 

智慧成熟了後才知影原因。」
tì-huī sîng-si̍k liáu-āu tsiah tsai-iánn guân-in.” 

我提錄音筆沓沓仔讀文章。
Guá the̍h lo̍k-im-pit ta̍uh-ta̍uh-á tha̍k bûn-tsiong. 

好朋友，
hó pîng-iú,

我欲為你朗讀，
guá beh uī lí lóng-tho̍k,

𤆬你進入我臺語小說的世界。
tshuā lí tsìn-ji̍p guá Tâi-gí sió-suat ê sè-kài.

