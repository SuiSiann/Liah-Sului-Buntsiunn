813 保力達B（2006賀歲篇）

今年敢若較燒熱，
Kin-nî kánn-ná khah sio-jua̍h, 

天氣才反冷，
thinn-khì tsah huán líng, 

哪知影過年就咧目睭前。
ná tsai-iánn kuè-nî tō leh ba̍k-tsiu-tsîng. 

歇一下仔喘，
Hioh tsi̍t-ē-á tshuán, 

越頭看，
ua̍t-thâu khuànn, 

一年迵天，
tsi̍t nî thàng thinn, 

明明穡頭做無煞，
bîng-bîng sit-thâu tsò bô suah, 

啊汗若拭一下焦咧，
ah kuānn nā tshit --tsi̍t-ē ta --leh,

家己會記得煞無半項，
ka-kī ē-kì-eh suah bô puànn hāng, 

啊別人嘛毋知影你有貢獻啥，
ah pa̍t-lâng mā m̄ tsai-iánn lí ū kòng-hiàn sánn, 

莫怪人咧分獎金，
bo̍k-kuài lâng leh pun tsióng-kim, 

分紅利，
pun âng-lī, 

抑是分股票，
a̍h-sī pun kóo-phiò, 

咱作穡人永遠孤仔邊仔看，
lán tsoh-sit-lâng íng-uán koo-á pinn--á khuànn, 

邊仔聽，
pinn--á thiann, 

是講心中無所求，
sī kóng sim-tiong bô sóo kiû, 

做人較自由。
tsò lâng khah tsū-iû. 

二九暝，
Jī-káu-mê, 

猴囡仔紅包若提到手，
kâu-gín-á âng-pau nā the̍h kàu tshiú, 

會記的共咱講一聲仔，
ē-kì-eh kā lán kóng tsi̍t-siann-á, 

#謝謝爸爸#，
#謝謝爸爸#,

咱的捙拚就有目的，
lán ê tshia-piànn tō ū bo̍k-tik, 

咱的人生就有意義，
lán ê jîn-sing tō ū ì-gī, 

趁年底，
thàn nî-té, 

逐家小歇睏，
ta̍k-ke sió hioh-khùn, 

未來的路猶久長，
bī-lâi ê lōo á kú-tn̂g, 

總是愛有氣力，
tsóng--sī ài ū khuì-la̍t, 

咱才行會遠。
lán tsiah kiânn ē hn̄g. 

逐家恭喜，
Ta̍k-ke kiong-hí, 

繼續拍拚。
kè-sio̍k phah-piànn.

