620 08《彰化縣國民小學鄉土語言臺語其他教材第八冊》

第一課  庄跤路
Tē-it khò Tsng-kha lōo




庄跤路 足心適
Tsng-kha lōo tsiok sim-sik 




彎彎曲曲斡來斡去迵阮兜 
Uan-uan-khiau-khiau uat lâi uat khì thàng guán tau 




會使得勻勻仔行 嘛會使大步走 
Ē-sái-tit ûn-ûn-á kiânn mā ē-sái tuā pōo tsáu 




你做前 我做後 
Lí tsò tsiân guá tsò āu 




預備 開始 
Ū-pī khai-sí 




看啥人代先到阮兜
Khuànn siánn-lâng tāi-sing kàu guán tau




第二課  點仔點水缸
Tē-jī khò Tiám á tiám tsuí-kng




點仔點水缸，啥物人啊！放屁爛尻川。
Tiám á tiám tsuí-kng, siánn-mih lâng --ah! Pàng-phuì nuā kha-tshng. 




點仔點茶甌，啥物人啊！下昏暗來阮兜。
Tiám á tiám tê-au, siánn-mih lâng --ah! E-hng-àm lâi guán tau. 




點仔點茶鈷，啥物人啊！下昏暗欲娶某。 
Tiám á tiám tê-kóo, siánn-mih lâng --ah! E-hng-àm beh tshuā-bóo. 




點仔點叮噹，啥物人啊！下昏暗欲嫁翁。
Tiám á tiám ting-tang, siánn-mih lâng --ah! E-hng-àm beh kè-ang. 




點仔點鉛筆，佗一个歹囡仔白賊七。
Tiám á tiám iân-pit, tó tsi̍t ê pháinn gín-á pe̍h-tsha̍t-tshit.




第三課  阿姊阿姊去考試
Tē-sann khò A-tsí a-tsí khì khó-tshì




阿姊阿姊去考試
A-tsí a-tsí khì khó-tshì




喙仔激ngi-ngi 
Tshuì-á kik ngi-ngi 




呼噓仔唸歌詩
Khoo-si-á liām kua-si 




考0分真歡喜
Khó 0 hun tsin huann-hí 




ㄐ ㄑ ngi ㄒ 
tsi tshi ngi si 




喙仔激ngi-ngi 
Tshuì-á kik ngi-ngi 




ㄐ ㄑ ngi ㄒ
tsi tshi ngi si 




呼噓仔唸歌詩
Khoo-si-á liām kua-si 




第四課  有一个姓傅
Tē-sì khò Ū tsi̍t ê sènn Pòo




有一个姓傅，手提一匹布，三步做兩步，來到十字路，當錢兩百五；行到雙叉路，為著做頭路，擔著一擔醋，頂街下街來賣醋，賣啊賣，賣到番薯路，看著一隻兔，趕緊放落醋，去逐兔，掠著兔，揣無布，氣一下煞落褲。
Ū tsi̍t ê sènn Pòo, tshiú the̍h tsi̍t phit pòo, sann pōo tsò nn̄g pōo, lâi kàu si̍p-jī-lōo, tǹg tsînn nn̄g-pah-gōo; kiânn kàu siang-tshe-lōo, uī-tio̍h tsò thâu-lōo, tann-tio̍h tsi̍t tànn tshòo, tíng-ke ē-ke lâi bē tshòo, bē --ah bē, bē kàu han-tsî-lōo, khuànn-tio̍h tsi̍t tsiah thòo, kuánn-kín pàng lo̍h tshòo, khì jiok thòo, lia̍h-tio̍h thòo, tshuē bô pòo, khì tsi̍t-ē suah làu-khòo. 




好啊！用褲來包兔，這隻兔真毋捌禮數，共我咬破褲，咬甲爛糊糊，實在真可惡；出手欲掠慢半步，趕緊放落醋，去逐兔，逐前逐後逐規晡，逐一下無拄好，偃倒醋，醋落塗，塗跤澹糊糊，兔仔走去內山路，摸著褲底爛糊糊，真真氣死彼个姓傅。
Hó --ah! Iōng khòo lâi pau thòo, tsit tsiah thòo tsin m̄ bat lé-sòo, kā guá kā-phuà khòo, kā kah nuā-kôo-kôo, si̍t-tsāi tsin khó-ònn; tshut-tshiú beh lia̍h bān puànn pōo, kuánn-kín pàng lo̍h tshòo, khì jiok thòo, jiok tsîng jiok āu jiok kui poo, jiok --tsi̍t-ē bô tú-hó, ián-tó tshòo, tshòo lo̍h-thôo, thôo-kha tâm-kôo-kôo, thòo-á tsáu khì lāi-suann-lōo, bong-tio̍h khòo-té nuā-kôo-kôo, tsin tsin khì-sí hit ê sènn Pòo.




第五課  一歲、兩歲手裡抱
Tē-gōo khò Tsi̍t huè, nn̄g huè tshiú--lí phō




一歲、兩歲手裡抱，三歲、四歲塗跤趖。
Tsi̍t huè, nn̄g huè tshiú--lí phō, sann huè, sì huè thôo-kha sô. 




五歲、六歲漸漸大，有時頭燒甲耳熱。
Gōo huè, la̍k huè tsiām-tsiām tuā, ū-sî thâu sio kah hīnn jua̍h. 




七歲、八歲真𠢕吵，一日顧伊兩支跤。
Tshit huè, peh huè tsin gâu tshá, tsi̍t ji̍t kòo i nn̄g ki kha.




九歲，十歲教針黹，驚伊四界去經絲。
Káu huè, tsa̍p huè kà tsiam-tsí , kiann i sì-kè khì kenn-si.




十一、十二著拍罵，只去著那學做衫。
Tsa̍p-it, tsa̍p-jī tio̍h phah-mē, tsí khì tio̍h ná o̍h tsò-sann. 




十三、十四學煮菜，一塊桌面辦會來。
Tsa̍p-sann, tsa̍p-sì o̍h tsú-tshài, tsi̍t tè toh-bīn pān ē lâi. 




十五、十六欲轉大，驚伊綴人去風花。
Tsa̍p-gōo, tsa̍p-la̍k beh tńg-tuā, kiann i tuè lâng khì hong-hua.




十七、十八做親情，一半歡喜一半驚。
Tsa̍p tshit, tsa̍p-peh tsò tshin-tsiânn, tsi̍t-puànn huann-hí tsi̍t-puànn kiann.




第六課  阿珠咧讀書
Tē-la̍k khò A-tsu teh tha̍k-tsu




阿珠阿珠咧讀書
A-tsu A-tsu teh tha̍k-tsu 




刁工徛趨趨
Thiau-kang khiā tshu-tshu 




目睭激眵眵
Ba̍k-tsiu kik tshuh-tshuh 




無正經 有較輸
Bô tsìng-king ū khah su 




ㄗㄨ ㄘㄨ ㄙㄨ  ju 
Tsu tshu su ju




ㄗㄨ ㄘㄨ ㄙㄨ  ju 
Tsu tshu su ju




愈來愈頇顢
Jú lâi jú hân-bān 




愈來愈馬虎
Jú lâi jú má-hu 




讀輸人起痚呴
Tha̍k su --lâng khí he-ku




阿珠真鬱卒
A-tsu tsin ut-tsut 




ㄗㄨ ㄘㄨ ㄙㄨ  ju 
Tsu tshu su ju




ㄗㄨ ㄘㄨ ㄙㄨ  ju 
Tsu tshu su ju




第七課  正月正
Tē-tshit khò Tsiann-gue̍h-tsiann




正月正，聽見跋筊聲。
Tsiann-gue̍h-tsiann, thiann-kìnn pua̍h-kiáu siann. 




二月二，欲敬老土地。 
Jī-gue̍h-jī, beh kìng lāu-thóo-tē. 




三月三，桃仔李仔伨頭擔。
Sann-gue̍h-sann, thô-á lí-á thīn-thâu tann. 




四月四，桃仔來，李仔去。 
Sì-gue̍h-sì, thô-á lâi, lí-á khì.




五月五，西瓜排甲滿街路。
Gōo-gue̍h-gōo, si-kue pâi kah muá ke-lōo. 




六月六，頭家落田拍磟碡。
La̍k-gue̍h-la̍k, thâu-ke lo̍h-tshân phah la̍k-ta̍k. 




七月七，龍眼烏，石榴必。
Tshit-gue̍h-tshit, lîng-gíng oo, sia̍h-liû pit. 




八月八，牽豆藤，挽豆莢。
Peh-gue̍h-peh, khan tāu-tîn, bán tāu-ngeh. 




九月九，風吹滿天吼。
Káu-gue̍h-káu, hong-tshue muá thinn háu. 




十月十，人收冬，頭家倩長工。
Tsa̍p-gue̍h-tsa̍p, lâng siu-tang, thâu-ke tshiànn tn̂g-kang. 




十一月，年兜邊，家家戶戶人挲圓。
Tsa̍p-it-gue̍h, nî-tau-pinn, ke-ke-hōo-hōo lâng so înn. 




十二月，換新衫，來過年。
Tsa̍p-jī-gue̍h, uānn sin sann, lâi kuè-nî.




第八課  真多謝
Tē-peh khò Tsin to-siā




先生、小姐，來遮坐，入來遮泡茶，
Sian-sinn, sió-tsiá, lâi tsia tsē, ji̍p-lâi tsia phàu tê, 




店裡物件遮爾濟，請你來看詳細。
Tiàm--lí mi̍h-kiānn tsiah-nī tsē, tshiánn lí lâi khuànn siông-sè.




對遮過，是阮人客，無買無關係，
Uì tsia kuè, sī guán lâng-kheh, bô bé bô kuan-hē,




有買真勞力，無買嘛#『謝謝！』#
Ū bé tsin lóo-la̍t, bô bé mā #『謝謝！』 #




#『謝謝！謝謝！謝謝你！』#
#『謝謝！謝謝！謝謝你！』#




多謝！多謝！真多謝！
To-siā! To-siā! Tsin to-siā!




勞力！勞力！真勞力！
Lóo-la̍t! Lóo-la̍t! Tsin lóo-la̍t!




第九課  阿嘉蹛屏東
Tē-káu khò A-ka tuà Pîn-tong




阿嘉蹛屏東
A-ka tuà Pîn-tong




專門收古董
Tsuan-bûn siu kóo-tóng 




嘛咧做冷凍
Mā teh tsò líng-tòng 




In祖是總督
In tsóo sī tsóng-tok




東黨凍督 東黨凍督
Tong tóng tòng tok tong tóng tòng tok 




阿岳in親堂
A-ga̍k in tshin-tông




仝款收古董
Kāng-khuán siu kóo-tóng




做伙做運動
Tsò-hué tsò ūn-tōng




自然袂孤獨
Tsū-jiân bē koo-to̍k 




東黨凍督 堂黨洞獨
Tong tóng tòng tok tông tóng tōng to̍k 




東黨凍督 堂黨洞獨
Tong tóng tòng tok tông tóng tōng to̍k

