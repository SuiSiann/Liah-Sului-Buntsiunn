902 大船落水，展希望

佇我細漢時仔的記持內底，
Tī guá sè-hàn-sî-á ê kì-tî lāi-té, 

阿公真罕得轉來厝裡，
a-kong tsin hán-tit tńg--lâi tshù--lí, 

定定一兩個月才會轉來一擺。
tiānn-tiānn tsi̍t nn̄g kò gue̍h tsiah ē tńg--lâi tsi̍t pái. 

大人講阿公佇旗津咧做船仔，
Tuā-lâng kóng a-kong tī Kî-tin teh tsò tsûn-á, 

因為有足濟穡頭愛做，
in-uī ū tsiok tsē sit-thâu ài tsò, 

所以無通定定轉來，
sóo-í bô thang tiānn-tiānn tńg--lâi, 

愛蹛佇工廠，
ài tuà tī kang-tshiúnn, 

等若另日船仔欲落水，
tán nā līng-ji̍t tsûn-á beh lo̍h-tsuí, 

才叫阿爸𤆬恁去揣阿公，
tsiah kiò a-pah tshuā lín khì tshuē a-kong, 

順紲抾麻糍。
sūn-suà khioh muâ-tsî.

通常做一隻掠旗魚抑是串仔的漁船，
Thong-siông tsò tsi̍t tsiah lia̍h kî-hî ia̍h-sī tshǹg-á ê hî-tsûn, 

需要半年的時間，
su-iàu puànn-nî ê sî-kan, 

來訂做船仔的人就號做「船頭家」。
lâi tīng-tsò tsûn-á ê lâng tō hō-tsò “tsûn-thâu-ke”. 

因為船仔若是停佇造船廠的架仔頂，
In-uī tsûn-á nā-sī thîng tī tsō-tsûn-tshiúnn ê kè-á-tíng, 

著愛付予船公司袂輸停車費仝款的停船仔費，
tio̍h-ài hù hōo tsûn-kong-si bē-su thîng-tshia huì kāng-khuán ê thîng-tsûn-á huì, 

所以等到船仔欲完工的時，
sóo-í tán kàu tsûn-á beh uân-kang ê sî, 

船頭家就會開始揀一个離完工上倚的好日子，
tsûn-thâu-ke tō ē khai-sí kíng tsi̍t ê lî uân-kang siōng uá ê hó ji̍t-tsí,

舉辦鬧熱的落水典禮，
kí-pān nāu-jia̍t ê lo̍h-tsuí tián-lé, 

通好祈求未來船仔作業平安、
thang hó kî-kiû bī-lâi tsûn-á tsok-gia̍p pîng-an,

萬項順序、掠著大魚趁大錢。
bān-hāng sūn-sī, lia̍h tio̍h tuā hî thàn-tuā-tsînn.

船仔落水這工，
Tsûn-á lo̍h-tsuí tsit kang, 

落水典禮的現場，
lo̍h-tsuí tián-lé ê hiān-tiûnn, 

有印船公司名稱兼船號的旗仔，
ū ìn tsûn-kong-si miâ-tshing kiam tsûn-hō ê kî-á, 

就親像萬國旗仝款，
tō tshin-tshiūnn bān-kok-kî kāng-khuán, 

牽甲滿四界。
khan kah muá-sì-kè. 

今仔日的主角，欲落水的船隻就停佇有輪仔的棧枋頂，
Kin-á-ji̍t ê tsú-kak, beh lo̍h-tsuí ê tsûn-tsiah tō thîng tī ū lián-á ê tsàn-pang-tíng, 

一粒閣一粒紅絳絳的彩球兼一大捾的炮仔結佇船仔邊，
tsi̍t lia̍p koh tsi̍t lia̍p âng-kòng-kòng ê tshái-kiû kiam tsi̍t tuā kuānn ê phàu-á kat tī tsûn-á-pinn, 

工人親像蜂仔佇現場無閒𩑾𩑾，
kang-lâng tshin-tshiūnn phang-á tī hiān-tiûnn bô-îng tshih-tshih, 

每一項細節攏袂使落勾去。
muí tsi̍t hāng sè-tsiat lóng bē-sái làu-kau--khì. 

船頂早就共船頭家用心準備的一箱閣一箱的麻糍攢好勢，
Tsûn-tíng tsá tō kā tsûn-thâu-ke iōng-sim tsún-pī ê tsi̍t siunn koh tsi̍t siunn ê muâ-tsî tshuân hó-sè,   

好時一到，
hó sî tsi̍t kàu, 

船頭家先佇船頂拜拜，
tsûn-thâu-ke sing tī tsûn-tíng pài-pài, 

祈求神明保庇大豐收，
kî-kiû sîn-bîng pó-pì tuā hong-siu, 

工廠內的大隻天車開始振動，
kang-tshiúnn-lāi ê tuā tsiah thian-tshia khai-sí tín-tāng, 

共連接船仔的樓梯吊離開，
kā liân-tsiap tsûn-á ê lâu-thui tiàu lī-khui, 

紲落來船仔開始準備欲落水，
suà--lo̍h-lâi tsûn-á khai-sí tsún-pī beh lo̍h-tsuí, 

船跤的民眾逐家已經共大大細細的塑膠橐仔攢便便咧張等，
tsûn-kha  ê bîn-tsiòng ta̍k-ke í-king kā tuā-tuā-sè-sè ê sok-ka lok-á tshuân-piān-piān teh tng-tán, 

準備欲來大豐收。
tsún-pī beh lâi tuā hong-siu. 

炮仔一點落，
Phàu-á tsi̍t tiám--lo̍h, 

船頂的工人就開始共一包閣一包的麻糍擲落船跤，
tsûn-tíng ê kang-lâng tō khai-sí kā tsi̍t pau koh tsi̍t pau ê muâ-tsî tàn-lo̍h tsûn-kha, 

若拄著好年冬，
nā tú-tio̍h hó-nî-tang, 

有時閣會摻一兩包有橐錢的紅包，
ū-sî koh ē tsham tsi̍t nn̄g pau ū lok tsînn ê âng-pau, 

船跤民眾就親像腹肚枵的魚仔欲食餌，
tsûn-kha bîn-tsiòng tō tshin-tshiūnn pak-tóo-iau ê hî-á beh tsia̍h jī, 

綴物件抌落來的所在四界傱，
tuè mi̍h-kiānn tìm --lo̍h-lâi ê sóo-tsāi sì-kè tsông, 

目睭若無擘予金，
ba̍k-tsiu nā bô peh hōo kim, 

毋但物件一目𥍉仔就無去，
m̄-nā mi̍h-kiānn tsi̍t-ba̍k-nih-á tō bô--khì, 

跤也會予熱情的民眾踏甲腫歪歪。
kha iā ē hōo jia̍t-tsîng ê bîn-tsiòng ta̍h kah tsíng-uai-uai.

原本用大索固定牢的船仔，
Guân-pún īng tuā-soh kòo-tīng tiâu ê tsûn-á, 

綴放冗去的索仔，
tuè pàng līng--khì ê soh-á, 

順棧枋跤的鐵枝路沓沓仔趨落海。
sūn tsàn-pang-kha ê thih-ki-lōo ta̍uh-ta̍uh-á tshu-lo̍h hái. 

一觸久仔，
Tsi̍t-tak-kú-á, 

有的人就已經大包細包，
ū ê lâng tō í-king tuā pau sè pau, 

滿面春風，
muá-bīn tshun-hong, 

無抾著的人也免傷心，
bô khioh-tio̍h ê lâng iā bián siong-sim, 

通常抾較濟麻糍的人，
thong-siông khioh khah tsē muâ-tsî ê lâng, 

也會分一寡仔送予遐的跤手較慢的。
iā ē pun tsi̍t-kuá-á sàng hōo hia-ê kha-tshiú khah bān --ê. 

對遮，
Tuì tsia, 

咱通看著#臺灣人#可愛閣善良的一面，
lán thang khuànn tio̍h #Tâi-uân-lâng# khó-ài koh siān-liông ê tsi̍t bīn, 

祝福船仔大豐收的落水典禮到遮來，
tsiok-hok tsûn-á tuā hong-siu ê lo̍h-tsuí tián-lé kàu tsia lâi, 

就算是圓滿收煞矣。
tō sǹg sī uân-buán siu-suah --ah.

