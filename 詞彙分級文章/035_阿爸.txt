35 阿爸

阿爸！
A-pah! 

你這馬好無？
Lí tsit-má hó --bô?




阮所敬愛的阿爸，
Guán sóo kìng-ài ê a-pah, 

雖然已經無佇阮的身軀邊矣，
sui-jiân í-king bô tī guán ê sin-khu-pinn --ah, 

毋過，
m̄-koh, 

一家伙仔做伙的時，
tsi̍t-ke-hué-á tsò-hué ê sî, 

猶原閣會提起伊在生的時種種的好，
iu-guân koh ē thê-khí i tsāi-senn ê sî tsióng-tsióng ê hó, 

表達逐家對伊的數念。
piáu-ta̍t ta̍k-ke tuì i ê siàu-liām.




阿爸出世佇一个散食的家庭，
A-pah tshut-sì tī tsi̍t ê sàn-tsia̍h ê ka-tîng, 

厝裡散甲強欲予鬼掠去，
tshù--lí sàn kah kiōng-beh hōo kuí lia̍h--khì, 

連三頓都食無一頓飽。
liân sann tǹg to tsia̍h bô tsi̍t tǹg pá. 

序大人無錢通予伊讀冊，
Sī-tuā-lâng bô tsînn thang hōo i tha̍k-tsheh, 

只好早早出社會。
tsí-hó tsá-tsá tshut-siā-huē. 

十捅歲就離開故鄉來到高雄，
Tsa̍p thóng huè tō lī-khui kòo-hiong lâi kàu Ko-hiông, 

想辦法鬥趁錢。
siūnn pān-huat tàu thàn-tsînn. 

一个十外歲囡仔高雄走透透，
Tsi̍t ê tsa̍p-guā huè gín-á Ko-hiông tsáu-thàu-thàu, 

逐工沿路行、
ta̍k kang iân-lōo kiânn, 

沿路喝：「來買棕筅仔、掃帚喔！」
iân-lōo huah: “Lâi bé tsang-tshíng-á, sàu-tshiú --ooh!” 

一工趁無幾箍銀。
tsi̍t kang thàn bô kuí khoo gîn.

一直到做兵進前，
 It-ti̍t kàu tsò-ping tsìn-tsîng, 

經濟嘛攏無改善。
king-tsè mā lóng bô kái-siān.




阿爸退伍了後，
A-pah thè-ngóo liáu-āu, 

換去做幾若冬的粗工。
uānn khì tsò kuí-nā tang ê tshoo-kang. 

到欲娶某的時，
Kàu beh tshuā-bóo ê sî, 

散甲愛共人借錢來騙外公，
sàn kah ài kā lâng tsioh tsînn lâi phiàn guā-kong, 

講伊做工趁誠有錢，
kóng i tsò-kang thàn tsiânn ū-tsînn,

予外公放心共阿母嫁予伊。
 hōo guā-kong hòng-sim kā a-bú kè hōo i. 

唉！
Haih! 

想著敢袂予人同情？
Siūnn tio̍h kám bē hōo lâng tông-tsîng? 

敢袂予人心酸？
Kám bē hōo lâng sim-sng?




阿爸是青盲牛，
A-pah sī tshenn-mê-gû, 

嘛娶一隻青盲牛轉來做某。
mā tshuā tsi̍t tsiah tshenn-mê-gû tńg--lâi tsò bóo. 

兩隻戇牛無惜力，
Nn̄g tsiah gōng-gû bô sioh-la̍t, 

為一个家庭拖磨一世人。
uī tsi̍t ê ka-tîng thua-buâ tsi̍t-sì-lâng. 

佇民國五十年代，
Tī Bîn-kok gōo-tsa̍p nî-tāi, 

翁仔某兩人欲飼三个囡仔，
ang-á-bóo nn̄g lâng beh tshī sann ê gín-á, 

骨力趁閣毋甘開。
kut-la̍t thàn koh m̄-kam khai. 

儉腸凹肚，
Khiām-tn̂g-neh-tōo, 

逐工菜錢干焦會使開十箍銀，
ta̍k kang tshài-tsînn kan-na ē-sái khai tsa̍p khoo gîn, 

才有法度勉強維持家庭。
tsiah ū huat-tōo bián-kióng î-tshî ka-tîng. 

一直到民國六十七年，
It-ti̍t kàu Bîn-kok la̍k-tsa̍p-tshit nî, 

總算有儉一寡仔錢，
tsóng sǹg ū khiām tsi̍t-kuá-á tsînn, 

貸款買一間毋成厝仔，
tāi-khuán bé tsi̍t king m̄-tsiânn tshù-á, 

免閣做人的厝跤，
bián koh tsò lâng ê tshù-kha, 

看人的面色過日。
khuànn lâng ê bīn-sik kuè-ji̍t.




細漢的時，
Sè-hàn ê sî, 

阿爸攏會利用歇睏日陪阮行棋，
a-pah lóng ē lī-iōng hioh-khùn-ji̍t puê guán kiânn-kî, 

那行那開講，
ná kiânn ná khai-káng, 

講笑詼、拍抐涼，
kóng tshiò-khue, phah-lā-liâng, 

教阮足濟臺灣俗語佮孽譎仔話。
kà guán tsiok tsē Tâi-uân sio̍k-gí kah gia̍t-khiat-á-uē. 

我印象上深的就是奅姼仔的撇步：
Guá ìn-siōng siōng tshim--ê tō sī phānn tshit-á ê phiat-pōo:

「第一熟似，第二結拜，第三做太太。」
“Tē-it si̍k-sāi, tē-jī kiat-pài, tē-sann tsò thài-thài.” 

彼時陣我猶是猴囡仔，
Hit sî-tsūn guá iáu sī kâu-gín-á, 

無啥了解這句話的意思，
bô siánn liáu-kái tsit kù uē ê ì-sù, 

干焦感覺足趣味，
kan-na kám-kak tsiok tshù-bī, 

就一直記到今。
tō it-ti̍t kì kàu-tann. 

阮爸仔囝的感情親像兄弟仔，
Guán pē-á-kiánn ê kám-tsîng tshin-tshiūnn hiann-tī-á, 

厝邊頭尾誠欣羨，
tshù-pinn-thâu-bué tsiânn him-siān, 

攏呵咾阿爸毋但是好厝邊，
lóng o-ló a-pah m̄-nā sī hó tshù-pinn, 

更加是好老爸。
kìng-ka sī hó lāu-pē.




就佇阿爸準備欲退休、向望開始好命的時，
Tō tī a-pah tsún-pī beh thè-hiu, ǹg-bāng khai-sí hó-miā ê sî, 

身體煞驗出問題：
sin-thé suah giām-tshut būn-tê: 

一个老人帶兩種癌。
tsi̍t ê lāu-lâng tài nn̄g tsióng gâm. 

厝裡大大細細前後纏綴十二冬，
Tshù--lí tuā-tuā-sè-sè tsîng-āu tînn-tuè tsa̍p-jī tang, 

終其尾，
tsiong-kî-bué, 

阿爸嘛是戰袂贏上帝。
a-pah mā sī tsiàn bē iânn Siōng-tè. 

阿爸的遺願，
A-pah ê uî-guān, 

希望會當往西方極樂世界。
hi-bāng ē-tàng óng se-hong ki̍k-lo̍k sè-kài. 

阮兄妹仔三个人，
Guán hiann-muē-á sann ê lâng, 

就佇阿爸目睭瞌落去的時，
tō tī a-pah ba̍k-tsiu kheh --lo̍h-khì ê sî,

一直拚性命唸佛。
it-ti̍t piànn-sènn-miā liām Hu̍t. 

阿爸！
A-pah! 

這是感謝你一世人生阮、晟阮，
Tse sī kám-siā lí tsi̍t-sì-lâng senn guán, tshiânn guán, 

最後會當共你有孝的方法。
tsuè-āu ē-tàng kā lí iú-hàu ê hong-huat.




阿爸！
A-pah! 

你這馬好無？
Lí tsit-má hó --bô?

後出世我來做恁阿爸，
Āu-tshut-sì guá lâi tsò lín a-pah, 

換我替你操勞，
uānn guá thè lí tshau-lô,

按呢好無？
án-ne hó --bô?

