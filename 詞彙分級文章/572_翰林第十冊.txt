572 翰林第十冊

第一課 草仔
Tē-it khò Tsháu-á

草仔，草仔，生佇路邊。
Tsháu-á, tsháu-á, senn tī lōo-pinn.

日若曝，車若軋，
Ji̍t nā pha̍k, tshia nā kauh,

頭嘛毋願𩑾。
thâu mā m̄ guān tshih.

草仔，草仔，生佇路邊。
Tsháu-á, tsháu-á, senn tī lōo-pinn.

春若來，雨若落，
Tshun nā lâi, hōo nā lo̍h,

身軀就青青青。
sin-khu tō tshenn-tshenn-tshenn.

草仔，草仔，青青青，
Tsháu-á, tsháu-á, tshenn-tshenn-tshenn,

一四界規大堆，
tsi̍t-sì-kè kui tuā tui,

對田庄到都市。
uì tshân-tsng kàu too-tshī.

草仔，草仔，青青青，
Tsháu-á, tsháu-á, tshenn-tshenn-tshenn,

吹風曝日含露水，
tshue hong pha̍k-ji̍t kâm lōo-tsuí,

歡歡喜喜過日子。
Huann-huann-hí-hí kuè ji̍t-tsí.

第二課 好日
Tē-jī khò Hó-ji̍t

阿舅欲揣一日好日通結婚。
A-kū beh tshuē tsi̍t ji̍t hó-ji̍t thang kiat-hun.

阿姨欲看一日來入厝。
A-î beh khuànn tsi̍t ji̍t lâi ji̍p-tshù.

我毋知影啥物是「好日」。
Guá m̄ tsai-iánn siánn-mih sī “hó-ji̍t”.

我去問阿母。
Guá khì m̄ng a-bú.

阿母講：
A-bú kóng:

「禮拜是阿公的生日，
“Lé-pài sī a-kong ê senn-ji̍t,

大大細細攏會轉來，
tuā-tuā-sè-sè lóng ē tńg--lâi,

彼日就是好日子。」
hit ji̍t tō sī hó ji̍t-tsí.”

我去問阿媽。
Guá khì mn̄g  a-má.

阿媽講：
A-má kóng:

「你若逐日笑咪咪，
“Lí nā ta̍k ji̍t tshiò-bî-bî,

逐日攏是好日。」
ta̍k ji̍t lóng sī hó-ji̍t.”

第三課 玉蘭花
Tē-sann khò Gio̍k-lân-hue

玉蘭花，媠噹噹，
Gio̍k-lân-hue, suí-tang-tang,

半開半合上迷人。
puànn khui puànn ha̍p siōng bê-lâng.

玉蘭花，味清芳，
Gio̍k-lân-hue, bī tshing-phang,

一陣一陣吹入窗。
tsi̍t-tsūn-tsi̍t-tsūn tshue ji̍p thang.

玉蘭花，開規欉。
Gio̍k-lân-hue, khui kui tsâng.

挽一蕊送阿媽，
Bán tsi̍t luí sàng a-má,

透早起來插頭鬃。
thàu-tsá khí-lâi tshah thâu-tsang.

挽兩蕊送阿爸，
Bán nn̄g luí sàng a-pah,

予伊開車人輕鬆。
hōo i khui-tshia lâng khin-sang.

第四課 竭仔哥和梅仔姊
Tē-sì khò Kia̍t-á-ko hām Muê-á-tsí

竭仔哥：謼！西瓜遮爾大粒！
Kia̍t-á-ko: Hooh! Si-kue tsiah-nī tuā lia̍p!

這攏總是我的。
Tse lóng-tsóng sī guá ê.

梅仔姊：你腹肚遮大圈矣！
Muê-á-tsí: Lí pak-tóo tsiah tuā khian --ah!

毋通閣囫落去。
M̄-thang koh hut --lo̍h-khì.

竭仔哥：人我是乾坤袋，
Kia̍t-á-ko: Lâng guá sī khiân-khun-tē,

毋驚。
m̄-kiann.

梅仔姊：你嘛拜託一下！
Muê-á-tsí: Lí mā pài-thok --tsi̍t-ē!

一半分我止喙焦啦！
Tsi̍t-puànn pun guá tsí tshuì-ta --lah!

竭仔哥：一半喔！
Kia̍t-á-ko: Tsi̍t-puànn --ooh!

你欲愛我的命，是無？
Lí beh ài guá ê miā, sī --bô?

梅仔姊：抑無，一半塊仔予我騙喙騙喙啦！
Muê-á-tsí: Ia̍h bô, tsi̍t-puànn-tè-á hōo guá phiàn-tshuì phiàn-tshuì --lah!

竭仔哥：嗒嗒嗒！
Kia̍t-á-ko: Tah tah tah!

規粒西瓜皮攏予你啦！
Kui lia̍p si-kue-phuê lóng hōo --lí --lah!

有慷慨無？
Ū khóng-khài --bô?

梅仔姊：有啦！有啦！
Muê-á-tsí: Ū --lah! Ū --lah!

真正是「世界慷慨的」！
Tsin-tsiànn sī “Sè-kài khóng-khài --ê” !

第五課 三碗豬跤
Tē-gōo khò Sann uánn ti-kha

六月初六拜三天氣烏陰
La̍k-gue̍h tshe-la̍k pài-sann thinn-khì oo-im

今仔日，阮去泰國餐廳。
Kin-á-ji̍t, guán khì Thài-kok tshan-thiann.

拄入門，服務小姐就喝講：
Tú ji̍p-mn̂g, ho̍k-bū sió-tsiá tō huah kóng:

「三碗豬跤！」
“Sann uánn ti-kha!”

我共阿母講：
Guá kā a-bú kóng:

「豬跤你食，
“Ti-kha lí tsia̍h,

食一碗就好，
tsia̍h tsi̍t uánn tō hó,

食三碗會大箍。」
tsia̍h sann uánn ē tuā-khoo.”

阿母講：「戇囡仔咧，
A-bú kóng: “Gōng gín-á --leh,

『三碗豬跤』是咧佮你相借問，
‘Sann uánn ti-kha’ sī teh kah lí sio-tsioh-mn̄g,

就是『你好』的意思啦！」
tō sī ‘lí hó’ ê ì-sù --lah!”

明仔載，我欲去學校共愛食閣毋驚大箍的阿興講：
Bîn-á-tsài, guá beh khì ha̍k-hāu kā ài-tsia̍h koh m̄-kiann tuā-khoo ê A-hing kóng:

「三碗豬跤」看伊會流喙瀾袂？
“Sann uánn ti-kha” khuànn i ē lâu tshuì-nuā --bē?

