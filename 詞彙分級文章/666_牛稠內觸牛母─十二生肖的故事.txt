666 牛稠內觸牛母─十二生肖的故事

臺灣牛有三種。
Tâi-uân gû ū sann tsióng.

「水牛」專門犁田，
“Tsuí-gû” tsuan-bûn lê-tshân,

「赤牛」專門拖車，
“tshiah-gû” tsuan-bûn thua tshia,

「奶牛」專門甪奶。
“ling-gû” tsuan-bûn lut ling. 

水牛是古早作穡人上重要的工具。
Tsuí-gû sī kóo-tsá tsoh-sit-lâng siōng tiōng-iàu ê kang-khū. 

人飼牛是為著拖犁，
Lâng tshī gû sī uī-tio̍h thua lê, 

所以講「有心做牛，
sóo-í kóng “Ū sim tsò gû,

免驚無犁好拖」（譬論甘願食苦免驚揣無穡頭通做）。
bián kiann bô lê hó thua” (phì-lūn kam-guān tsia̍h khóo bián kiann tshuē bô sit-thâu thang tsò).

但是有時無水牛，
Tān-sī ū-sî bô tsuí-gû, 

赤牛嘛會使得犁田，
tshiah-gû mā ē-sái-tit lê-tshân, 

甚至會拖犁，
sīm-tsì ē thua lê, 

俗語講「無牛使馬」就是暫且代用的意思。
sio̍k-gí kóng “bô gû sái bé” tō sī tsiām-tshiánn tāi-iōng ê ì-sù.

牛貫牛鼻、牛索牽咧， 
Gû kǹg gû-phīnn, gû-soh khan --leh, 

in就綴你走，
in tō tuè lí tsáu, 

所以「牛鼻毋拎，搝牛尾」是做代誌無要領的意思。
sóo-í “gû-phīnn m̄ lîng, khiú gû-bué” sī tsò tāi-tsì bô iàu-líng ê ì-sù.

「牛鼻犯著賊手」是講牛雖然有力，
“Gû-phīnn huān-tio̍h tsha̍t tshiú” sī kóng gû sui-jiân ū-la̍t, 

但是真戇，
tān-sī tsin gōng, 

賊仔拎咧就綴賊仔走。
tsha̍t-á lîng --leh tō tuè tsha̍t-á tsáu.

有力佮戇是牛的特性。
Ū-la̍t kah gōng sī gû ê ti̍k-sìng.

人若真勇壯有力，
Lâng nā tsin ióng-tsòng ū-la̍t, 

形容伊講「勇甲若牛咧」，
hîng-iông i kóng “ióng kah ná gû --leh”, 

地動講是「地牛咧換肩」，
tē-tāng kóng sī “tē-gû teh uānn king”, 

抑是「地牛咧翻身」。
ia̍h-sī “tē-gû leh huan-sin”.

有力閣貧惰，
Ū-la̍t koh pîn-tuānn, 

講伊是「大牛惜力」。
kóng i sī “tuā gû sioh la̍t.”

牛食濟毋才會有力。
Gû tsia̍h tsē m̄-tsiah ē ū-la̍t. 

大食的人，
Tuā-tsia̍h ê lâng,

講是「牛腸馬肚」，
kóng sī “gû-tn̂g bé-tōo”, 

一隻牛有法度食一擔草，
tsi̍t tsiah gû ū huat-tōo tsia̍h tsi̍t tànn tsháu, 

牛肚食飽親像醃缸遐大。
gû-tōo tsia̍h-pá tshin-tshiūnn am-kng hiah tuā.

大食自然就大放。
Tuā-tsia̍h tsū-jiân tō tuā pàng. 

一垺牛屎差不多有一面桶遐濟。
Tsi̍t pû gû-sái tsha-put-to ū tsi̍t bīn-tháng hiah tsē. 

俗語講「鳥喙牛尻川」、
Sio̍k-gí kóng “tsiáu tshuì gû kha-tshng”, 

「閹雞抾米，水牛落屎」就是講收入像雞仔鳥仔，
“iam-ke khioh bí, tsuí-gû làu-sái” tō sī kóng siu-ji̍p tshiūnn ke-á tsiáu-á, 

食少少仔；
tsia̍h tsió-tsió--á; 

支出若像水牛放屎一大垺，
tsi-tshut ná-tshiūnn tsuí-gû pàng-sái tsi̍t tuā pû, 

就是趁少開濟的意思。
tō sī thàn tsió khai tsē ê ì-sù.

牛條直予人看做戇，
Gû tiâu-ti̍t hōo lâng khuànn-tsò gōng, 

講戇人「戇甲若牛」。
kóng gōng-lâng “gōng kah ná gû.” 

有人和有翁的查某鬥，
Ū lâng hām ū ang ê tsa-bóo tàu, 

閣兼飼人的囝，
koh kiam tshī lâng ê kiánn, 

偷生囝閣是別人的；
thau senn-kiánn koh sī pa̍t-lâng ê; 

抑是艱苦身命，
ia̍h-sī kan-khóo sin-miā, 

磨甲欲死，
buâ kah beh sí, 

功勞做予別人，
kong-lô tsò hōo pa̍t-lâng,

人就笑伊講是「共人做番仔牛」。
lâng tō tshiò i kóng sī “kā lâng tsò huan-á-gû.”

毋捌字講是「青盲牛」。
M̄ bat jī kóng sī “tshenn-mê-gû.”

「青盲牛毋捌虎」、
“Tshenn-mê-gû m̄ bat hóo”, 

「牛仔囝毋驚虎」，
“gû-á-kiánn m̄ kiann hóo”, 

是講毋捌世事，
sī kóng m̄ bat sè-sū, 

袂曉看時勢的意思。
bē-hiáu khuànn sî-sè ê ì-sù. 

「對牛讀經」、「對牛彈琴」是對戇人講學問、談藝術的意思。
“Tuì gû tha̍k king”, “tuì gû tuânn khîm” sī tuì gōng-lâng kóng ha̍k-būn, tâm gē-su̍t ê ì-sù. 

「牛牽去北京嘛是牛」，
“Gû khan khì Pak-kiann mā sī gû”,

牛永遠袂變竅。
gû íng-uán bē piàn-khiàu.

牛毋但戇戇仔做，
Gû m̄-nā gōng-gōng-á tsò, 

死了有時閣予人掠去刣，
sí-liáu ū-sî koh hōo lâng lia̍h khì thâi, 

特別是老牛抑是病牛。
ti̍k-pia̍t sī lāu gû ia̍h-sī pēnn gû. 

「攑刀探病牛」，
“Gia̍h to thàm pēnn gû”, 

是歹心假好意的意思。
sī pháinn-sim ké hó-ì ê ì-sù. 

牛古意閣條直，
Gû kóo-ì koh tiâu-ti̍t, 

明明知影欲予人掠去刣，
bîng-bîng tsai-iánn beh hōo lâng lia̍h khì thâi, 

干焦會曉流目屎，
kan-na ē-hiáu lâu ba̍k-sái, 

袂曉反抗，
bē-hiáu huán-khòng, 

也袂曉想欲走，
iā bē-hiáu siūnn-beh tsáu, 

所以俗語講「牛知死毋知走，豬知走毋知死」。
sóo-í sio̍k-gí kóng “gû tsai sí m̄ tsai tsáu, ti tsai tsáu m̄ tsai sí”. 

牛佮豬攏戇，
Gû kah ti lóng gōng, 

但是戇無仝款，
tān-sī gōng bô kāng-khuán, 

牛毋是真戇，
gû m̄ sī tsin gōng, 

是無志氣。
sī bô tsì-khì.

牛對人毋敢反抗，
Gû tuì lâng m̄ kánn huán-khòng, 

但是牛佮牛閣常在相觸，
tān-sī gû kah gû koh tshiâng-tsāi sio-tak, 

俗語講「牛牢內觸牛母」，
sio̍k-gí kóng “gû-tiâu-lāi tak gû-bó”, 

就是「家己刣、趁腹內」的意思。
tō sī “ka-kī thâi, thàn pak-lāi” ê ì-sù.

我感覺#臺灣人#有成牛，
Guá kám-kak #Tâi-uân-lâng# ū sîng gû, 

戇戇仔做，
gōng-gōng-á tsò, 

知死毋知走，
tsai sí m̄ tsai tsáu, 

干焦會曉牛牢內觸牛母。
kan-na ē-hiáu gû-tiâu-lāi tak gû-bó. 

這號性質毋改，
Tsit lō sìng-tsit m̄ kái, 

#臺灣人#永遠就做牛。
#Tâi-uân-lâng# íng-uán tō tsò gû.

終戰了後，
Tsiong-tsiàn liáu-āu, 

#臺灣人#也學會曉食牛肉，
#Tâi-uân-lâng# iā o̍h ē-hiáu tsia̍h gû-bah, 

這馬賣牛肉麵的佮賣牛排的一四界是，
tsit-má bē gû-bah-mī --ê kah bē gû-pâi --ê tsi̍t-sì-kè sī, 

但是古早#臺灣人#真少食牛肉。
tān-sī kóo-tsá #Tâi-uân-lâng# tsin tsió tsia̍h gû-bah. 

終戰初期，
Tsiong-tsiàn tshoo-kî,

#雞籠（基隆）#一年才刣一隻牛，
#Ke-lâng (Ke-lâng)# tsi̍t nî tsiah thâi tsi̍t tsiah gû,

外省仔市長毋知臺灣風俗，
guā-síng-á tshī-tiúnn m̄ tsai Tâi-uân hong-sio̍k,

掠叫是刣牛偷走稅，
lia̍h-kiò sī thâi gû thau tsáu suè, 

下令調查，
hā-līng tiâu-tsa,

結果無就是無。
kiat-kó bô tō sī bô. 

牛一世人共人作穡，
Gû tsi̍t-sì-lâng kā lâng tsoh-sit,

到老抑是破病著愛扛去埋，
kàu lāu ia̍h-sī phuà-pēnn tio̍h-ài kng khì tâi, 

呔甘閣食伊的肉咧？
thài kam koh tsia̍h i ê bah --leh? 

俗語講「食了牛犬，地獄難免」。
Sio̍k-gí kóng “tsia̍h-liáu gû khián, tē-ga̍k lân-bián.” 

毋但是牛，
M̄-nā sī gû, 

狗仔、貓仔，
káu-á, niau-á, 

在生有共人做工課的，
tsāi-senn ū kā lâng tsò khang-khuè --ê, 

死了攏袂使共伊食，
sí-liáu lóng bē-sái kā i tsia̍h, 

這是#臺灣人#上高貴的道德觀念。
tse sī #Tâi-uân-lâng# siōng ko-kuì ê tō-tik kuan-liām.

牛刣了，
Gû thâi-liáu, 

皮上價值。
phuê siōng kè-ta̍t. 

古早人鞋仔攏是用布刺的，
Kóo-tsá-lâng ê-á lóng sī iōng pòo tshiah --ê, 

這馬進步矣（道德退步），
tsit-má tsìn-pōo --ah (tō-tik thè-pōo), 

啥物皮鞋、皮衫、皮包仔，
siánn-mih phuê-ê, phuê-sann, phuê-pau-á, 

攏是皮的，
lóng sī phuê--ê, 

甚至是膨椅，
sīm-tsì sī phòng-í, 

也用規領皮 繃的。
iā iōng kui niá phuê penn --ê. 

牛實在真可憐，
Gû si̍t-tsāi tsin khó-liân,

但是閣較按怎，
tān-sī koh-khah án-tsuánn, 

一隻牛干焦有一領皮，
tsi̍t tsiah gû kan-na ū tsi̍t niá phuê, 

無法度「一隻牛剝雙領皮」
bô huat-tōo “tsi̍t tsiah gû pak siang niá phuê” 

（譬論是借一筆錢著愛還兩擺，
(phì-lūn sī tsioh tsi̍t pit tsînn tio̍h-ài hîng nn̄g pái, 

抑是稅上加稅萬萬稅）只有稽徵處才有法度。
ia̍h-sī suè siōng ka suè bān bān suè) tsí-ū Khe-ting-tshù tsiah ū huat-tōo.

