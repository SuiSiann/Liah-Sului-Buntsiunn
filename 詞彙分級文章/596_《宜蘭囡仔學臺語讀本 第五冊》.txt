596 《宜蘭囡仔學臺語讀本 第五冊》

宜蘭厝
Gî-lân tshù

起一間厝，
Khí tsi̍t king tshù,

佇礁溪、佇三星，
tī Ta-khe, tī Sam-sing, 

一間在地的宜蘭厝。
tsi̍t king tsāi-tē ê Gî-lân tshù.

石頭、柴枋仔、紅磚仔，
Tsio̍h-thâu, tshâ-pang-á, âng-tsng-á,

捎捎鬥倚，
sa-sa tàu-uá,

疊疊抾抾，
tha̍h-tha̍h khioh-khioh,

天然的材料，
thian-jiân ê tsâi-liāu,

族群的文化藝術看會著。
tso̍k-kûn ê bûn-huà gē-su̍t khuànn ē tio̍h.

厝間四界通風光線好，
Tshù-king sì-kè thang-hong kng-suànn hó,

厝瓦斜斜雨水流，
tshù-hiā tshiâ-tshiâ hōo-tsuí lâu,

流落厝前排向大水溝，
lâu lo̍h tshù-tsîng pâi hiòng tuā tsuí-kau,

毋驚風颱來，
m̄ kiann hong-thai lâi,

毋驚雨水厚。
m̄ kiann hōo-tsuí kāu.

竹籬笆、七里香埕前種規排，
Tik-lî-pa, tshit-lí-hiong tiânn tsîng tsìng kui pâi,

砛簷跤、窗仔前，
 gîm-tsînn-kha, thang-á-tsîng,

望對田園景緻好，
 bōng tuì tshân-hn̂g kíng-tì hó,

種花種菜，
 tsìng hue tsìng tshài,

吹風看雲真自在。
 tshue hong khuànn hûn tsin tsū-tsāi.

好聽的宜蘭腔
Hó-thiann ê Gî-lân-khiunn

宜蘭腔，
Gî-lân-khiunn,

真趣味，
tsin tshù-bī,

食飯著愛配滷卵，
tsia̍h-pn̄g tio̍h ài phuè lóo-nn̄g,

食飽路頭若較遠，
tsia̍h-pá lōo-thâu nā khah hn̄g, 

起跤著愛緊來轉。
khí-kha tio̍h ài kín lâi tńg.

宜蘭腔，
Gî-lân-khiunn, 

會牽絲，
ē khan-si, 

烏醋鼻著酸酸酸，
oo-tshòo phīnn tio̍h sng-sng-sng, 

麻糍食著軟軟軟，
muâ-tsî tsia̍h tio̍h nńg-nńg-nńg, 

金棗若熟黃黃黃。
kim-tsó nā si̍k n̂g-n̂g-n̂g.

宜蘭腔，
Gî-lân-khiunn, 

好話意，
hó uē-ì, 

生日麵線袂使斷，
senn-ji̍t mī-suànn bē-sái tn̄g, 

豬跤炕甲真軟吮，
ti-kha khòng kah tsin nńg tshńg, 

歲頭若濟毋通問。
huè-thâu nā tsē m̄-thang mn̄g.

宜蘭腔，
Gî-lân-khiunn, 

誠媠氣，
tsiânn suí-khuì, 

囝孫拍拚𠢕軁鑽，
kiánn-sun phah-piànn gâu nǹg-tsǹg, 

蘭陽平原袂拋荒，
Lân-iâng pîng-guân bē pha-hng, 

創造幸福好家園。
tshòng-tsō hīng-hok hó ka-hn̂g.

歡樂宜蘭年
Huan-lo̍k Gî-lân nî

佈田花開人團圓，
Pòo-tshân hue khui lâng thuân-înn, 

宜蘭的過年上蓋有人情味，
Gî-lân ê kuè-nî siōng-kài ū jîn-tsîng-bī, 

舊曆十二月二四，
kū-li̍k tsa̍p-jī-gue̍h jī-sì, 

送神、筅黗，
sàng-sîn, tshíng-thûn, 

大摒掃就欲開始。
tuā-piànn-sàu tō beh khai-sí. 

廳桌頭，
Thiann-toh-thâu, 

紅燭仔火，
âng-tsik-á-hué, 

柑仔緟排好勢，
kam-á-thōng pâi hó-sè, 

八仙綵新點點，
pat-sian-tshái sin-tiám-tiám, 

加添鬧熱的喜氣，
ka-thiam lāu-jia̍t ê hí-khì, 

逐家準備欲過歡樂的宜蘭年。
ta̍k-ke tsún-pī beh kuè huan-lo̍k ê Gî-lân nî.

傳藝中心
Thuân-gē tiong-sim

佇五結倚海墘近河邊，
Tī Gōo-kiat uá hái-kînn kīn hô-pinn, 

傳藝中心設立有十捅年，
thuân-gē tiong-sim siat-li̍p ū tsa̍p thóng nî, 

北爿入、南爿出，
pak-pîng ji̍p, lâm-pîng tshut, 

遊客袂相纏。
iû-kheh bē sio-tînn. 

古早味愛遮揣，
Kóo-tsá-bī ài tsia tshuē, 

兩爿店頭舊路街，
nn̄g-pîng tiàm-thâu kū lōo-ke, 

柴屐有大細、花草真正濟，
tshâ-kia̍h ū tuā sè, hue-tsháu tsin-tsiànn tsē, 

𥴊壺仔、籃仔篩，
kám-ôo-á, nâ-á-thai, 

竹篾仔編的在恁買，
tik-bi̍h-á pian --ê tsāi lín bé, 

文筆、字紙、對聯、鬮書，
bûn-pit, jī-tsuá, tuì-liân, khau-su, 

祖先留落來的寶貝無地比；
tsóo-sian lâu --lo̍h-lâi ê pó-puè bô tè pí; 

曲盤咧播送優美的老歌詩，
khik-puânn teh pòo-sàng iu-bí ê lāu kua-si, 

布袋戲尪仔真巧氣，
pòo-tē-hì ang-á tsin khiáu-khì, 

古早或者是現代的人物攏合味；
kóo-tsá hi̍k-tsiá sī hiān-tāi ê jîn-bu̍t lóng ha̍h-bī; 

忠孝心、節義氣，
tiong-hàu sim, tsiat gī-khì, 

戲棚頂當咧搬一齣一齣的好戲。
hì-pênn-tíng tng-teh puann tsi̍t tshut tsi̍t tshut ê hó hì.

過五關
Kuè gōo kuan

來來來好耍趣味的攏佇遮，
Lâi lâi lâi hó-sńg tshù-bī--ê lóng tī tsia, 

你招阿姊我招阿兄，
lí tsio a-tsí guá tsio a-hiann, 

逐家歡喜齊喝聲，
ta̍k-ke huann-hí tsiâu huah-siann, 

鉸刀、石頭、紙，
ka-to, tsio̍h-thâu, tsuá, 

你輸我贏開始拚！
lí su guá iânn khai-sí piànn! 

衝衝衝，
Tshiong tshiong tshiong, 

跳跳跳，
thiàu thiàu thiàu, 

我會上緊過五關，
guá ē siōng kín kuè gōo kuan, 

小等小等請小等，
sió-tán sió-tán tshiánn sió-tán, 

欲過就愛通過我這關，
beh kuè tō ài thong-kuè guá tsit kuan, 

欲掠！
beh lia̍h! 

欲掠！
Beh lia̍h! 

欲來掠！
Beh lâi lia̍h! 

予我掠著你就害！
hōo guá lia̍h--tio̍h lí tō hāi! 

日頭漸漸欲落山，
Ji̍t-thâu tsiām-tsiām beh lo̍h-suann, 

你覕我掠看你按怎過，
lí bih guá lia̍h khuànn lí án-tsuánn kuè, 

阿爸阿母喝食飯，
a-pah a-bú huah tsia̍h-pn̄g, 

跳過一格閣一格，
thiàu kuè tsi̍t keh koh tsi̍t keh, 

拜託拜託予我過！
pài-thok pài-thok hōo guá kuè! 

嘰嘰咕咕大腸告小腸，
Ki-ki-kū-kū tuā-tn̂g kò sió-tn̂g, 

管待伊天暗腹肚枵，
kuán-thāi i thinn àm pak-tóo iau, 

我嘛拚勢欲過五關！
guá mā piànn-sè beh kuè gōo kuan!

塗跤趖
Thôo-kha sô

四支竹篙做舞台，
Sì ki tik-ko tsò bú-tâi, 

欲看戲齣趕緊來，
beh khuànn hì-tshut kuánn-kín lâi, 

生旦三花跤步擺，
sing tuànn sann hue kha-pōo pái, 

忠孝節義有和諧。
tiong hàu tsiat gī iú hô-hâi.

春耕夏耘在戲前，
Tshun king hā ûn tsāi hì tsiân, 

秋收冬藏覓良田，
tshiu siu tong tsông bi̍k liông tiân, 

農息勤練為表演，
lông sit khîn liān uī piáu-ián, 

七人結伴後場現。
tshit lâng kiat-phuānn āu-tiûnn hiàn.

男扮女裝結善緣，
Lâm pān lú tsong kiat siān iân, 

蘭花指指蓮步輾，
lân-hue kí-tsáinn liân-pōo liàn, 

攲身靈鳳眼神展，
khi-sin lîng-hōng gán-sîn tián, 

月眉彎彎喜嬌顏。
gue̍h-bâi uan-uan hí kiau gân.

跤步手路先的栽，
Kha-pōo tshiú-lōo sian--ê tsai, 

唱唸做表逐項利，
tshiàng-liām tsò-piáu ta̍k hāng lāi, 

傳承文化為後代，
thuân-sîng bûn-huà uī āu-tāi, 

戲劇演出真精彩。
hì-kio̍k ián-tshut tsin tsing-tshái.

噶瑪蘭
Kat-má-lán

「噶瑪蘭」是「平埔人」的意思。
“Kat-má-lán” sī “pênn-poo-lâng” ê ì-sù. 

噶瑪蘭人是蘭陽平原活動主要的族群。
Kat-má-lán-lâng sī Lân-iâng pîng-guân ua̍h-tāng tsú-iàu ê tso̍k-kûn. 

1796年吳沙帶領漢人進入噶瑪蘭地，
1796 nî Ngôo Sa tuà-niá Hàn-jîn tsìn-ji̍p Kat-má-lán tē, 

建立頭圍，
kiàn-li̍p Thâu-uî, 

也就是現在的頭城。
iā tō sī hiān-tsāi ê Thâu-siânn. 

後來漢人愈來愈濟，
Āu--lâi hàn-jîn jú lâi jú tsē, 

佇這片土地生活千外年的噶瑪蘭人，
tī tsit phiàn thóo-tē sing-ua̍h tshing guā nî ê Kat-má-lán-lâng, 

自按呢，
tsū-án-ne, 

發生驚天動地的改變。
huat-sing kiann-thinn tāng-tē ê kái-piàn. 

落尾噶瑪蘭族姑不而將徙去花蓮、臺東，
Lo̍h-bué Kat-má-lán-tso̍k koo-put-jî-tsiong suá khì Hua-lian, Tâi-tang, 

留佇宜蘭的佮漢族通婚，
lâu tī Gî-lân --ê kah hàn-tso̍k thong-hun, 

噶瑪蘭族的血緣佮文化煞參漢人透濫做伙。
Kat-má-lán-tso̍k ê hiat-iân kah bûn-huà suah tsham hàn-jîn thàu-lām tsò-hué. 

1980年為著會當展現噶瑪蘭族的文化特色，
1980 nî uī-tio̍h ē-tàng tián-hiān Kat-má-lán-tso̍k ê bûn-huà ti̍k-sik, 

噶瑪蘭人就開始走揣家己的根，
Kat-má-lán-lâng tō khai-sí tsáu-tshuē ka-kī ê kin, 

經過長期的拍拚，
king-kuè tn̂g-kî ê phah-piànn, 

佇2002年12月25日正式認定噶瑪蘭是臺灣原住民的第十一族。
tī 2002 nî 12 gue̍h 25 ji̍t tsìng-sik jīn-tīng Kat-má-lán sī Tâi-uân guân-tsū-bîn ê tē-tsa̍p-it tso̍k.

噶瑪蘭文化的傳承佮保存，
Kat-má-lán bûn-huà ê thuân-sîng kah pó-tsûn, 

就開始行入新的時代。
tō khai-sí kiânn-ji̍p sin ê sî-tāi.

宜蘭的行政區
Gî-lân ê hîng-tsìng-khu

宜蘭早前叫做「蛤仔難」、「蘭地」，
Gî-lân tsá-tsîng kiò-tsò “Kap-á-lān”, “Lân-tē”, 

西元1695年參嘉義、彰化、南投攏屬佇諸羅縣；
se-guân 1695 nî tsham Ka-gī, Tsiong-huà, Lâm-tâu lóng sio̍k tī Tsu-lô-kuān; 

後來歸做彰化縣閣歸淡水廳，
āu--lâi kui-tsò Tsiong-huà-kuān koh kui Tām-tsuí-thiann, 

1809年才單獨設做噶瑪蘭廳，
1809 nî tsiah tan-to̍k siat-tsò Kat-má-lán-thiann, 

當時的管地包含三貂嶺、槓仔寮、雙溪佮坪林一帶。
tong-sî ê kuán-tē pau-hâm Sam-tiau-niá, Không-á-liâu, Siang-khe kah Pînn-nâ it-tài.

1895年日本統治臺灣，
1895 nî Ji̍t-pún thóng-tī Tâi-uân, 

宜蘭閣歸臺北縣，
Gî-lân koh kui Tâi-pak-kuān, 

干焦設宜蘭支廳，
kan-na siat Gî-lân tsi-thiann, 

毋過兩年後閣升做宜蘭廳，
m̄-koh nn̄g nî āu koh sing-tsò Gî-lân-thiann, 

管地擴展到南澳、太平，
kuán-tē khok-tián kàu Lâm-ò, Thài-pîng, 

1920年後閣歸屬臺北州，
1920 nî āu koh kui-sio̍k Tâi-pak-tsiu, 

設宜蘭、羅東、蘇澳三郡。
siat Gî-lân, Lô-tong, Soo-ò sann kūn.

1945年臺灣由國民政府統治，
1945 nî Tâi-uân iû kok-bîn tsìng-hú thóng-tī, 

宜蘭閣歸臺北縣管轄，
Gî-lân koh kui Tâi-pak-kuān kuán-hat, 

一直到1950年才恢復設宜蘭縣，
it-ti̍t kàu 1950 nî tsiah hue-ho̍k siat Gî-lân-kuān, 

分劃做十二个鄉鎮市。
hun-ue̍h tsò tsa̍p-jī ê hiong-tìn-tshī.

宜蘭這个所在較早歹管理，
Gî-lân tsit ê sóo-tsāi khah tsá pháinn kuán-lí, 

才會無人愛，
tsiah ē bô lâng ài, 

毋過蹛佇遮的祖先久長拍拚種作，
m̄-koh tuà tī tsia ê tsóo-sian kú-tn̂g phah-piànn tsìng-tsoh, 

就是in疼惜這塊特殊的畚箕地─本居地。
tō sī in thiànn-sioh tsit tè ti̍k-sû ê pùn-ki-tē─ pún-ki-tē.

無行毋知名（一）
Bô kiânn m̄ tsai miâ (it)

請聽宜蘭的地號：
Tshiánn thiann Gî-lân ê tē-hō: 

先講石城到蘇澳。
sing kóng Tsio̍h-siânn kàu Soo-ò. 

大里天公金鑾座，
Tāi-lí thinn-kong kim-luân-tsō, 

大溪魚販濟人做，
Tāi-khe hî-huàn tsē lâng tsò, 

北關海防風景好，
Pak-kuan hái-hông hong-kíng hó, 

龜山朝日好𨑨迌，
Ku-suann tiau ji̍t hó tshit-thô, 

烏石漁港別位無，
Oo-tsio̍h hî-káng pa̍t uī bô, 

梗枋閣來是外澳，
Kíng-pang koh lâi sī Guā-ò, 

頭城出名咧搶孤，
Thâu-siânn tshut-miâ teh tshiúnn-koo, 

開蘭先鋒吳沙公，
khai Lân sian-hong Ngôo Sa kong, 

關聖帝君大坑罟，
Kuan-sìng tè-kun Tuā-khenn-koo, 

福成邊仔是金面，
Hok-sîng pinn-á sī kim-bīn, 

三尊佛祖上大身；
sann tsun Pu̍t-tsóo siōng tuā sian; 

頂埔閣來是下埔，
Tíng-poo koh lâi sī Ē-poo, 

二城閣過是礁溪，
Jī-siânn koh kuè sī Ta-khe, 

礁溪溫泉人人洗；
Ta-khe un-tsuânn lâng-lâng sé; 

林尾姑娘咧挽茶，
Nâ-bé koo-niû teh bán tê, 

大陂、龍潭名仝的，
Tuā-pi, Liông-thâm miâ kāng--ê, 

四城透甲宜蘭街。
Sì-siânn thàu kah Gî-lân ke.

員山入去大湖底，
Înn-suann ji̍p-khì Tuā-ôo-té, 

銃櫃閣來是深溝；
Tshìng-kuī koh lâi sī Tshim-kau; 

大窟對面車路頭，
Tuā-khut tuì-bīn Tshia-lōo-thâu, 

玉田弄獅拜媽祖；
Gio̍k-tiân lāng-sai pài Má-tsóo; 

美城邊仔十三股，
Bí-siânn pinn-á Tsa̍p-sann-kóo, 

永鎮閣行是過嶺，
Íng-tìn koh kiânn sī Kuè-niá, 

無線電跤壯圍庄，
bô-suànn-tiān-kha Tsòng-uî-tsng, 

壯圍街仔有役場，
Tsòng-uî ke-á ū Ia̍h-tiûnn, 

古結以前大崁城，
Kóo-kiat í-tsîng Tuā-khàm-siânn,

新南透四結仔尾，
Sin-lâm thàu Sì-kiat-á-bué, 

溪底蔥蒜佮西瓜，
khe-té tshang suàn kah si-kue, 

美福叫做茄苳林，
Bí-hok kiò-tsò Ka-tang-nâ, 

日本時代叫到今。
Ji̍t-pún sî-tāi kiò kàu tann.

無行毋知名（二）
Bô kiânn m̄ tsai miâ (jī)

二結真興王公廟，
Jī-kiat tsin hing Ông-kong-biō, 

竹林邊仔羅東溪，
Tik-nâ pinn-á Lô-tong-khe, 

四結金身福德公，
Sì-kiat kim-sin Hok-tik-kong, 

龍目井、松樹門，
Lîng-ba̍k-tsénn, Siông-tshiū-mn̂g, 

處處泉水旺；
tshù-tshù tsuânn-tsuí ōng; 

紅水溝仔透鹿埔，
Âng-tsuí-kau-á thàu Lo̍k-poo, 

廣興閣過是大埔、破布烏、二萬五、紅柴林、瓊跤蔀、九股空仔萬人塔，
Kóng-hing koh kuè sī Tuā-poo, Phuà-pòo-oo, Jī-bān-gōo, Âng-tshâ-nâ, Khiông-kha-pōo, Káu-kóo-khang-á bān-jîn-thah, 

三星舊名叭哩沙，
Sam-sing kū miâ Pah-lí-sua, 

天送埤山產總門戶，
Thian-sàng-pi suann-sán tsóng mn̂g-hōo, 

牛鬥對面清水湖，
Gû-tàu tuì-bīn Tshing-tsuí-ôo, 

欲到地熱無幾步。
beh kàu Tē-jia̍t bô kuí pōo. 

茅仔寮、大旗尾、一百甲、加禮遠，
Hm̂-á-liâu, Tuā-kî-bué, Tsi̍t-pah-kah, Ka-lé-uán, 

以前大船定定過；
í-tsîng tuā-tsûn tiānn-tiānn kuè; 

四百名、松仔跤、五十二甲、流流仔社，
Sì-pah-miâ, Siông-á-kha, Gōo-tsa̍p-jī-kah, Lâu-lâu-á-siā, 

冬山河公園劃；
Tang-suann-hô kong-hn̂g ue̍h; 

鼎橄社、青仔池，
Tiánn-kám-siā, Tshenn-á-tî, 

過河利澤咧走尪，
kuè hô Lī-ti̍k teh tsáu-ang, 

下福、成興是相透，
Ē-hok, Sîng-hing sī sio-thàu, 

區界閣來是猴猴仔，
Khu-kài koh lâi sī Kâu-kâu-á, 

猴猴仔過溪功勞埔，
Kâu-kâu-á kuè khe Kong-lô-poo, 

馬賽、新城路袂狹，
Má-sài, Sin-siânn lōo bē e̍h, 

無尾巷是保護地，
Bô-bué-hāng sī pó-hōo-tē, 

岳明踮在嶺跤下。
Ga̍k-bîng tiàm tsāi Niá-kha-ē.

