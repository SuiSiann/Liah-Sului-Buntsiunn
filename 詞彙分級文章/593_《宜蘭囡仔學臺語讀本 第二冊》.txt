593 《宜蘭囡仔學臺語讀本 第二冊》

做風颱 
Tsò hong-thai

宜蘭颱，東北仔來，
Gî-lân thai, tang-pak-á lâi,

竹尾掃甲門窗害，
tik bué sàu kah mn̂g thang hāi,

囡仔著驚大聲哀。
gín-á tio̍h-kiann tuā-siann ai.

佳哉！
Ka-tsài!

回南矣，
Huê lâm --ah, 

毋過，
m̄-koh,

田園淹水袂赴排，
tshân-hn̂g im-tsuí bē-hù pâi,

嘛是無情灌入阮厝內。
mā sī bô-tsîng kuàn ji̍p guán tshù-lāi.

時間愛撙節 
Sî-kan ài tsún-tsat

亂鐘仔霆，緊起床，
luān-tsing-á tân, kín khí-tshn̂g,

洗喙洗面食早頓，
sé-tshuì sé-bīn tsia̍h tsá-tǹg,

冊揹仔揹咧通出門，
tsheh-phāinn-á phāinn --leh thang tshut-mn̂g,

我準時來到校園，
guá tsún-sî lâi kàu hāu-hn̂g,

歡歡喜喜
huann-huann-hí-hí

佮逐家相借問。
kah ta̍k-ke sio-tsioh-mn̄g.

菜脯卵 
Tshài-póo-nn̄g

阿公蹛佇松樹門，
A-kong tuà tī siông-tshiū mn̂g,

一坵菜園毋捌荒，
tsi̍t khu tshài-hn̂g m̄ bat hng,

慢冬菜頭攏無斷，
bān-tang tshài-thâu lóng bô tn̄g,

薅起曝予變焦黃，
khau khí pha̍k hōo piàn ta-n̂g,

阿媽𠢕煎菜脯卵，
A-má gâu tsian tshài-póo-nn̄g,

逐家呵咾芳閣軟。
Ta̍k-ke o-ló phang koh nńg.

路 
Lōo

路啊路，人欲共你行，
Lōo --ah lōo, lâng beh kā lí kiânn,

佗位行？蘇澳到新城，
tó-uī kiânn? Soo-ò kàu Sin-siânn,

路啊路，人欲愛你媠，
Lōo --ah lōo, lâng beh ài lí suí,

按怎媠？
án-tsuánn suí?

兩爿種樹仔佮花蕊，
Nn̄g-pîng tsìng tshiū-á kah hue-luí,

路啊路，人欲愛你闊，
lōo --ah lōo, lâng beh ài lí khuah,

愛偌闊？
ài guā khuah?

兩車相閃閣賰一大逝。
Nn̄g tshia sio-siám koh tshun tsi̍t tuā tsuā.

田螺田中爬 
Tshân-lê tshân tiong pê

田螺田螺田中爬，
Tshân-lê tshân-lê tshân tiong pê,

魚仔水底四界踅，
hî-á tsuí-té sì-kè se̍h,

囡仔岸頂掠田嬰，
gín-á huānn-tíng lia̍h tshân-enn,

哎喲！
ai-iō!

大人溝底咧撈蝦。
Tuā-lâng kau-té teh hôo hê.

田螺田中爬，
Tshân-lê tshân tiong pê,

囡仔掠田嬰。
gín-á lia̍h tshân-enn.

蟲豸會議 
Thâng-thuā huē-gī

溪仔邊，西瓜生甲滿滿是，
Khe-á-pinn, si-kue senn kah muá-muá-sī,

蟲豸相招咧會議。
thâng-thuā sio-tsio teh huē-gī.

金龜講：
Kim-ku kóng:

「西瓜佮我，仝款皮青青，
“Si-kue kah guá, kāng-khuán phuê tshenn-tshenn,

阮兩个應該是兄弟。」
guán nn̄g ê ing-kai sī hiann-tī.”

狗蟻講：
Káu-hiā kóng:

「西瓜腹肚攏是子，
“Si-kue pak-tóo lóng sī tsí,

一定是阮親情佇遐覕？」
it-tīng sī guán tshin-tsiânn tī hia bih?”

草蜢仔講：
Tsháu-meh-á kóng:

「毋是！毋是！攏毋是！」
“M̄ sī! M̄ sī! Lóng m̄ sī!”

「彼是天公伯仔送咱的果子。」
“He sī thinn-kong-peh-á sàng lán ê kué-tsí.”

苦楝舅 
Khóo-līng kū

宜蘭的縣樹報恁知，
Gî-lân ê kuān tshiū pò lín tsai,

苦楝舅路邊排規排。
khóo-līng kū lōo-pinn pâi kui pâi.

黃花恬恬仔落落落來，
N̂g hue tiām-tiām-á lak lak lo̍h-lâi,

秋天若到伊就染五彩。
tshiu-thinn nā kàu i tō ní ngóo-tshái.

粟鳥仔飛走閣飛來，
Tshik-tsiáu-á pue tsáu koh pue --lâi,

嗯！這款景緻有影袂䆀。
Mh! Tsit khuán kíng-tì ū-iánn bē-bái.

洗身軀 
Sé-sin-khu

規身軀，全是汗，
Kui-sin-khu, tsuân sī kuānn,

水捘仔捘開緊來濺，
Tsuí-tsūn-á tsūn --khui kín lâi tsuānn,

雪文對頭抹到跤底盤，
Sap-bûn tuì thâu buah kàu kha-té-puânn,

洗予輕鬆仔輕鬆─
Sé hōo khin-sang-á khin-sang─

真快活。
Tsin khuìnn-ua̍h.

𥴊仔店 
Kám-á-tiàm

庄頭一間𥴊仔店，
Tsng-thâu tsi̍t king kám-á-tiàm,

茶、米、油、鹽規厝間，
tê, bí ,iû, iâm kui tshù-king,

糖仔餅，囡仔上蓋興，
thn̂g-á-piánn, gín-á siōng-kài hìng,

罐頭、麵粉、塗豆在你揀，
kuàn-thâu, mī-hún, thôo-tāu tsāi lí kíng,

逐項物件賣甲真無閒。
ta̍k hāng mi̍h-kiānn bē kah tsin bô-îng.

磅米芳 
Pōng-bí-phang

來來來，來看磅米芳。
Lâi lâi lâi, lâi khuànn pōng-bí-phang.

磅！一聲，
Pōng! Tsi̍t siann,

出來的米是膨閣鬆，
tshut-lâi ê bí sī phòng koh sang,

麥仔膏趕緊濫，
be̍h-á-ko kuánn-kín lām,

一塊一塊切做四角四角，
tsi̍t tè tsi̍t tè tshiat tsò sì-kak sì-kak,

甜粅粅，酥閣芳，
tinn-but-but, soo koh phang,

逐家食著攏講讚！
Ta̍k-ke tsia̍h-tio̍h lóng kóng tsán!

