810 教宗成做左派領袖？

教宗成做左派領袖？
Kàu-tsong tsiânn-tsò tsó-phài líng-siù? 




教宗#Francis# 6月18號發佈「通諭」，
Kàu-tsong #Francis# 6 gue̍h 18 hō huat-pòo “thong-jū”, 

呼籲世界共同對抗氣候變化。
hoo-io̍k sè-kài kiōng-tông tuì-khòng khì-hāu piàn-huà. 

不只如此，
Put-tsí jû-tshú, 

伊真大力批評追求「短期佮私人利益」的消費主義，
i tsin tuā-la̍t phue-phîng tui-kiû “té-kî kah su-jîn lī-ik” ê siau-huì tsú-gī, 

甚至予評論者寫講「羅馬天主教廷這馬是一粒一的資本主義批判者」。
sīm-tsì hōo phîng-lūn-tsiá siá kóng “Lô-má Thian-tsú kàu-tîng tsit-má sī it-lia̍p-it ê tsu-pún tsú-gī phue-phuànn-tsiá”.




這句是英國《衛報》專欄作家#Giles Fraser#的理解，
Tsit kù sī Ing-kok “Uē-pò” tsuan-nuâ tsok-ka #Giles Fraser# ê lí-kái, 

伊嘛是一位英國國教的教區牧師。
i mā sī tsi̍t uī Ing-kok kok-kàu ê kàu-khu bo̍k-su. 

伊閣寫講「當左派佇全世界失去權威，教廷再次講話有聲」。
I koh siá kóng “tng tsó-phài tī tsuân sè-kài sit-khì khuân-ui, Kàu-tîng tsài-tshù kóng-uē ū siann".  




教宗的通諭英文版有3萬7000外字。
Kàu-tsong ê thong-jū Ing-bûn-pán ū 3 bān 7000 guā jī. 

照#Fraser#的摘要，
Tsiàu #Fraser# ê tiah-iàu, 

人類受著濟濟的慾望驅動，
jîn-luī siū-tio̍h tsē-tsē ê io̍k-bōng khu-tōng, 

資本主義欲來滿足遮的慾望，
tsu-pún tsú-gī beh lâi buán-tsiok tsia-ê io̍k-bōng, 

無去區分啥物是人真正「需要」的、啥物只是人「想欲愛」的，
bô khì khu-hun siánn-mih sī lâng tsin-tsiànn “su-iàu” --ê, siánn-mih tsí-sī lâng “siūnn-beh ài” --ê, 

這兩項的差別比如救命藥仔佮電動 𨑨迌物。
tsit nn̄g hāng ê tsha-pia̍t pí-jû kiù-miā io̍h-á kah tiān-tōng tshit-thô-mi̍h. 

「市場」不管這，
“Tshī-tiûnn” put-kuán tse, 

對伊來講攏是「選擇」；
tuì i lâi kóng lóng-sī “suán-ti̍k”; 

市場嘛無欲管各種選擇對公共利益抑是地球生態有啥物款影響，
tshī-tiûnn mā bô beh kuán kok-tsióng suán-ti̍k tuì kong-kiōng lī-ik ia̍h-sī tē-kiû sing-thài ū siánn-mih khuán íng-hióng, 

干焦欲盡量擴大選擇。
kan-na beh tsīn-liōng khok-tāi suán-ti̍k.




過度消費的後果，
Kuè-tōo siau-huì ê hiō-kó, 

就是地球變做一个糞埽桶。
tō sī tē-kiû piàn-tsò tsi̍t ê pùn-sò-tháng. 

面對這个問題，
Bīn-tuì tsit ê būn-tê, 

經濟學家一般無啥路用。
king-tsè ha̍k-ka it-puann bô siánn lōo-īng. 

地球是有限的，
Tē-kiû sī iú-hān --ê, 

毋過主流的經濟模型攏假設成長會當無限。
m̄-koh tsú-liû ê king-tsè bôo-hîng lóng ká-siat sîng-tióng ē-tàng bû-hān. 

教宗的呼籲，
Kàu-tsong ê hoo-io̍k, 

就是人類袂當直直痟貪落去，
tō sī jîn-luī bē-tàng ti̍t-ti̍t siáu-tham --lo̍h-khì, 

愛知影撙節。
ài tsai-iánn tsún-tsat.




通諭內底無直接用著「資本主義」這个詞，
Thong-jū lāi-té bô ti̍t-tsiap iōng-tio̍h “tsu-pún tsú-gī” tsit ê sû, 

毋過真濟擺點名「市場」，
m̄-koh tsin tsē pái tiám-miâ “tshī-tiûnn”, 

比如：「市場神奇的觀念認為增加公司佮個人的利益，就會當解決問題，咱愛拒絕這種想法」、
pí-jû: “tshī-tiûnn sîn-kî ê kuan-liām jīn-uî tsing-ka kong-si kah kò-jîn ê lī-ik, tō ē-tàng kái-kuat būn-tê, lán ài kī-tsua̍t tsit-tsióng siūnn-huat”, 

「為著欲賣產品，市場傾向促進極端的消費主義，使人真容易牢佇無必要的開錢買物的循環之中」。
“uī-tio̍h beh bē sán-phín, tshī-tiûnn khing-hiòng tshiok-tsìn ki̍k-tuan ê siau-huì tsú-gī, sú lâng tsin iông-ī tiâu tī bô pit-iàu ê khai-tsînn bé mi̍h ê sûn-khuân tsi-tiong”.




《衛報》的社論講，
“Uē-pò” ê siā-lūn kóng, 

這是百年來上蓋予人想袂到、嘛可能是上蓋有氣魄的教宗文件，
tse sī pah nî lâi siōng-kài hōo lâng siūnn bē kàu, mā khó-lîng sī siōng-kài ū khì-phik ê Kàu-tsong bûn-kiānn, 

毋但是對天主教徒抑是基督教徒講話，
m̄-nā sī tuì Thian-tsú kàu-tôo ia̍h-sī Ki-tok kàu-tôo kóng-uē, 

嘛是講予地球上每一个人聽。
mā sī kóng hōo tē-kiû-siōng muí tsi̍t ê lâng thiann. 




毋是每一个人攏會聽，
M̄ sī muí tsi̍t ê lâng lóng ē thiann, 

美國共和黨佮石油界的幾若位頭人就隨反彈矣。
Bí-kok Kiōng-hô-tóng kah tsio̍h-iû-kài ê kuí-nā uī thâu-lâng tō suî huán-tuânn --ah. 

總是，
Tsóng--sī, 

以教宗的地位，
í Kàu-tsong ê tē-uī, 

對拖棚的聯合國氣候談判會當發揮偌大的影響力，
tuì thua-pênn ê Liân-ha̍p-kok khì-hāu tâm-phuànn ē-tàng huat-hui guā tuā ê íng-hióng-li̍k, 

猶是真受著期待。
iáu sī tsin siū-tio̍h kî-thāi.

