851 工商服務（光遛遛洗髮精、第二代害蟲死giān-giān、公益廣告）

阿母，
A-bú, 

#我還癢、還癢#。
#我還癢、還癢#.

囝的，
Kiánn--ê, 

你是咧癢啥貨啊？
lí sī leh tsiūnn siánn-huè --ah?

啊我都頭麩濟啊，
Ah guá to thâu-phoo tsē --ah, 

用真濟洗髮精來洗，
iōng tsin tsē sé-huat-tsing lâi sé, 

啊攏總無效，
ah lóng-tsóng bô-hāu, 

對透早抓甲暗，
tuì thàu-tsá jiàu kah àm, 

規个頭殼抓甲強欲破皮。
kui-ê thâu-khak jiàu kah kiōng-beh phuà-phuê.

哎喲，
Ai-iō, 

戇囝的，
gōng-kiánn--ê, 

這頭麩濟頭殼癢，
tse thâu-phoo tsē thâu-khak tsiūnn, 

著愛用光遛遛洗髮精。
to̍h-ài iōng Kng-liù-liù sé-huat-tsing. 

光遛遛洗髮精，
Kng-liù-liù sé-huat-tsing, 

純植物性的配方，
sûn si̍t-bu̍t-sìng ê phuè-hng, 

無刺激性，
bô tshì-kik-sìng, 

只要洗兩工，
tsí-iàu sé nn̄g kang, 

#ting-ting-tang# #ting-ting-tang#，
#ting-ting-tang# #ting-ting-tang#, 

雞母掠雞公，
ke-bó lia̍h ke-kang, 

頭毛頭麩落甲空空空，
thâu-moo thâu-phoo lak kah khang-khang-khang, 

規个人真輕鬆。
kui-ê lâng tsin khin-sang. 

光遛遛洗髮精，
Kng-liù-liù sé-huat-tsing, 

這馬買五罐，
tsit-má bé gōo kuàn, 

閣加送假頭毛一頂。
koh ka sàng ké thâu-mn̂g tsi̍t tíng. 

買愈濟送愈濟。
Bé lú tsē sàng lú tsē. 

囝的！
Kiánn--ê! 

趕緊去用光遛遛洗髮精！
Kuánn-kín khì īng Kng-liù-liù sé-huat-tsing!

阿母！
A-bú! 

#我不癢了啦！#
#我不癢了啦！#

親愛的聽眾朋友啊！
Tshin-ài ê thiann-tsiòng pîng-iú --ah! 

你是毋是有用過咱害蟲死giān-giān？
Lí sī m̄ sī ū iōng-kuè lán Hāi-thâng sí-giān-giān? 

第二代的害蟲死giān-giān已經強欲發行囉！
Tē-jī tāi ê Hāi-thâng sí-giān-giān í-king kiōng-beh huat-hîng --looh! 

第二代害蟲死giān-giān仝款針對著牛螕、狗蝨、蠓蟲、虼蚤、胡蠅、虼蚻、蜈蚣、毒蠍、蟧蜈、蜘蛛，
Tē-jī tāi Hāi-thâng sí-giān-giān kāng-khuán tsiam-tuì tio̍h gû-pi, káu-sat, báng-thâng, ka-tsáu, hôo-sîn, ka-tsua̍h, giâ-kang, to̍k-giat, lâ-giâ, ti-tu, 

一筆一中。
it-pit-it-tiòng. 

第二代害蟲死giān-giān，
Tē-jī tāi Hāi-thâng sí-giān-giān, 

使用方法比第一代害蟲死giān-giān更加利便。
sú-iōng hong-huat pí Tē-it tāi Hāi-thâng sí-giān-giān kìng-ka lī-piān. 

只要將咱第二代害蟲死giān-giān予害蟲飯後飼三喙，
Tsí-iàu tsiong lán Tē-jī tāi Hāi-thâng sí-giān-giān hōo hāi-thâng pn̄g-āu tshī sann tshuì, 

毋免半分鐘，
m̄-bián puànn hun-tsing, 

馬上死giān-giān。
má-siōng sí-giān-giān. 

第二代害蟲死giān-giān實在有好用。
Tē-jī tāi Hāi-thâng sí-giān-giān si̍t-tsāi ū hó-īng. 

欲買請到各大超市，
Beh bé tshiánn kàu kok tuā tshiau-tshī, 

大賣場購買。
tuā-bē-tiûnn kòo-bé. 

第二代害蟲死giān-giān！
Tē jī tāi Hāi-thâng sí-giān-giān!

車速緊一點仔，
Tshia-sok kín --tsi̍t-tiám-á, 

距離就減一點仔，
kū-lî tō kiám --tsi̍t-tiám-á, 

危險加一點仔，
huî-hiám ke --tsi̍t-tiám-á, 

安全就減一點仔，
an-tsuân tō kiám --tsi̍t-tiám-á, 

車禍加一點仔，
tshia-hō ke --tsi̍t-tiám-á, 

人口壓力就減一點仔，
jîn-kháu ap-li̍k tō kiám --tsi̍t-tiám-á, 

病院的生理好一點仔，
pēnn-īnn ê sing-lí hó --tsi̍t-tiám-á, 

錢水的流動就緊一點仔，
tsînn-tsuí ê liû-tōng tō kín --tsi̍t-tiám-á, 

保養場的工課加一點仔，
pó-ióng-tiûnn ê khang-khuè ke --tsi̍t-tiám-á, 

經濟就帶動一點仔。
king-tsè tō tài-tōng --tsi̍t-tiám-á. 

番薯之聲廣播電台佇遮希望聽眾朋友，
Han-tsî-tsi-siann kóng-pòo tiān-tâi tī tsia hi-bāng thiann-tsiòng pîng-iú, 

快樂出門平安回家，
khuài-lo̍k tshut-mn̂g pîng-an huê-ka, 

番薯之聲歡喜來做伴。
Han-tsî-tsi-siann huann-hí lâi tsuè-phuānn.

