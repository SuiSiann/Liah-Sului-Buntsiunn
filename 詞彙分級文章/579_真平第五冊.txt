579 真平第五冊

第一課 過中秋
Tē-it khò Kuè Tiong-tshiu

八月十五彼一暝， 
Peh--gue̍h tsa̍p-gōo hit tsi̍t mê, 

食柚仔、切月餅，
tsia̍h iū-á, tshiat gue̍h-piánn,

阿公講古予阮聽，
a-kong kóng-kóo hōo guán thiann,

全家團圓若過年， 
tsuân-ke thuân-înn ná kuè-nî, 

向望逐工攏是中秋暝。
ǹg-bāng ta̍k kang lóng sī Tiong-tshiu mê.

第二課 禮拜日
Tē-jī khò Lé-pài-ji̍t

禮拜日，真趣味， 
Lé-pài-ji̍t, tsin tshù-bī, 

來去庄跤揣阿姨；
lâi-khì tsng-kha tshuē a-î;

挽青菜，挽果子，
bán tshenn-tshài, bán kué-tsí,

飼雞飼鴨閣飼魚
tshī ke tshī ah koh tshī hî

田岸邊，炕番薯，
tshân-huānn pinn, khòng han-tsî,

逐家耍甲真歡喜。
ta̍k-ke sńg kah tsin huann-hí.

第三課 走相逐
Tē-sann khò Tsáu-sio-jiok

時針分針走相逐
Sî-tsiam hun-tsiam tsáu-sio-jiok

時針跤骨短
sî-tsiam kha-kut té

慢慢仔行
bān-bān-á kiânn

行一步就一點鐘
kiânn tsi̍t pōo tō tsi̍t tiám-tsing

分針跤骨長
hun-tsiam kha-kut tn̂g

六十分鐘走一輾
la̍k-tsa̍p hun-tsing tsáu tsi̍t liàn 

拄好嘛是一點鐘
tú-hó mā sī tsi̍t tiám-tsing

第四課 電器變把戲
Tē-sì khò Tiān-khì piàn pá-hì

電器電器真𠢕變把戲，
Tiān-khì tiān-khì tsin gâu pìnn pá-hì,

洗衫機 洗衫省工袂費氣，
sé-sann-ki sé-sann síng-kang bē huì-khì,

電視機 精彩節目滿滿是，
tiān-sī-ki tsing-tshái tsiat-bo̍k muá-muá-sī,

冷氣機 熱天嘛變甲冷吱吱，
líng-khì-ki jua̍h-thinn mā piàn kah líng-ki-ki,

電冰箱 好食物冰甲鮮鮮鮮。
tiān-ping-siunn hó tsia̍h-mi̍h ping kah tshinn-tshinn-tshinn.

第五課 買物件
Tē-gōo khò Bé mi̍h-kiānn

物件真濟，店面闊，
Mi̍h-kiānn tsin tsē, tiàm-bīn khuah,

頭家問我欲買啥？
thâu-ke mn̄g guá beh bé siánn?

我欲簿仔紙， 
Guá beh phōo-á-tsuá, 

小弟欲買畫圖紙，
sió-tī beh bé uē-tôo-tsuá,

頭家講，目鏡行，無賣紙，
thâu-ke kóng, ba̍k-kiànn-hâng, bô bē tsuá,

文具店，佇隔壁！
bûn-kū-tiàm, tī keh-piah!

