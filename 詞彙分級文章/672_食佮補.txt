672 食佮補

俗語講：
Sio̍k-gí kóng: 

「食飯皇帝大」、
“Tsia̍h-pn̄g hông-tè tuā”,  

「趕人生，
“Kuánn lâng sinn, 

趕人死，
kuánn lâng sí, 

趕人食飯無情理」、
kuánn lâng tsia̍h-pn̄g bô tsîng-lí”, 

「先顧腹肚，
“Sing kòo pak-tóo, 

才顧佛祖」佮「講著食，
tsiah kòo Pu̍t-tsóo” kah “Kóng-tio̍h tsia̍h, 

舂破額」，
tsing-phuà hia̍h”, 

攏是咧講食飯對咱人是上蓋重要的。
lóng sī teh kóng tsia̍h-pn̄g tuì lán-lâng sī siōng-kài tiōng-iàu--ê.

腹肚若顧袂飽，
Pak-tóo nā kòo bē pá, 

賰的就攏免講--矣。
tshun--ê tō lóng bián kóng --ah.

這陣的少年人咧時行一句話講：
Tsit-tsūn ê siàu-liân-lâng teh sî-kiânn tsi̍t kù uē kóng: 

#『臺灣有三寶：
#‘臺灣有三寶：

勞保、
勞保、

健保，
健保，

一九九吃到飽』#，
一九九吃到飽’#, 

這款#『一九九』#食甲飽的自助餐，
tsit khuán #‘一九九’# tsia̍h kah pá ê tsū-tsōo-tshan, 

佇#美國#in講是「#buffet#」，
tī #Bí-kok# in kóng sī “#buffet#”,

抑是講「#all you can eat#」，
ia̍h-sī kóng “#all you can eat#”, 

照講應該是「據在你食」較合理，
tsiàu-kóng ing-kai sī “kù-tsāi lí tsia̍h” khah ha̍p-lí, 

並無一定著愛限制「食甲飽」啊！
pīng bô it-tīng tio̍h-ài hān-tsè “tsia̍h kah pá” --ah!

毋過俗語講「食睏無分寸」，
M̄-koh sio̍k-gí kóng “Tsia̍h khùn bô hun-tshùn”, 

食有夠飽抑是無夠飽是真僫得講的，
tsia̍h ū-kàu pá ia̍h-sī bô-kàu pá sī tsin oh-tit kóng --ê, 

嘛真歹撙節的。
mā tsin pháinn tsún-tsat --ê. 

若照一般人的想法，
Nā tsiàu it-puann lâng ê siūnn-huat, 

因為想講橫直加食也無加錢啊，
in-uī siūnn-kóng huâinn-ti̍t ke tsia̍h iā bô ke tsînn --ah, 

加食是加趁的，
ke tsia̍h sī ke thàn --ê, 

所以講「食甲飽」定著會食了傷過飽。
sóo-í kóng “tsia̍h kah pá” tiānn-tio̍h ē tsia̍h liáu siunn-kuè pá. 

有一擺去中央研究院聽醫學博士#許重義#先生的演講，
Ū tsi̍t pái khì Tiong-iong gián-kiù-īnn thiann i-ha̍k phok-sū #Khóo Tiōng-gī# sian-sinn ê ián-káng,

主題是欲按怎防止「老化」，
tsú-tê sī beh án-tsuánn hông-tsí “nóo-huà”, 

伊講咱人食物件了後，
i kóng lán-lâng tsia̍h mi̍h-kiānn liáu-āu, 

#DNA#加減攏會受著損害，
#DNA# ke-kiám lóng ē siū-tio̍h sún-hāi, 

需要修補，
su-iàu siu-póo, 

食愈濟就需要修補愈濟，
tsia̍h jú tsē tō su-iàu siu-póo jú tsē, 

修補愈濟人就愈緊老化。
siu-póo jú tsē lâng tō jú kín nóo-huà. 

所以伊共人建議講，
Sóo-í i kā lâng kiàn-gī kóng, 

若無想欲遐爾緊老，
nā bô siūnn-beh hiah-nī kín lāu,

上蓋重要的就是#『少吃為妙』#，
siōng-kài tiōng-iàu --ê tō sī #‘少吃為妙’#,

意思就是莫食傷濟，
ì-sù tō sī mài tsia̍h siunn tsē, 

食甲七、八分飽就有夠矣。
tsia̍h kah tshit, peh hun pá tō ū-kàu --ah.

講著食補，
Kóng-tio̍h tsia̍h-póo, 

咱俗語有咧講「立冬補冬」、
lán sio̍k-gí ū teh kóng “Li̍p-tang póo-tang”, 

「有錢的補喙空，
“Ū tsînn --ê póo tshuì-khang, 

無錢的補齒縫」。
bô tsînn --ê póo khí-phāng.” 

食補的心理若親像是#DNA#仝款，
Tsia̍h-póo ê sim-lí ná-tshin-tshiūnn sī #DNA# kāng-khuán, 

早就牢佇咱的頭殼內矣，
tsá tō tiâu tī lán ê thâu-khak-lāi --ah, 

講啥物「食啥補啥」、
kóng siánn-mih “Tsia̍h siánn póo siánn”, 

「有病治病，
“Ū pēnn tī-pēnn, 

無病補身體」，
bô pēnn póo sin-thé”, 

敢有影是按呢？
kám ū-iánn sī án-ne? 

敢真正食血會補血、食腦會補腦？
Kám tsin-tsiànn tsia̍h hueh ē póo hueh, tsia̍h náu ē póo náu? 

醫學專家叫人毋通烏白補，
I-ha̍k tsuan-ka kiò lâng m̄-thang oo-pe̍h póo, 

補了無好勢是會加補加艱苦的。
póo liáu bô hó-sè sī ē ke póo ke kan-khóo --ê.

差不多佇三、四十年前，
Tsha-put-to tī sann, sì-tsa̍p nî tsîng, 

會記得彼當陣『lìn-gooh』上蓋補，
ē-kì-tit hit-tong-tsūn ‘lìn-gooh’ siōng-kài póo, 

因為彼當時『lìn-gooh』攏是進口的，
in-uī hit-tong-sî ‘lìn-gooh’ lóng sī tsìn-kháu--ê, 

貴甲死無人，
kuì kah sí bô lâng, 

一粒著愛成百箍。
tsi̍t lia̍p tio̍h-ài tsiânn-pah khoo. 

普通時仔因為傷貴，
Phóo-thong-sî-á in-uī siunn kuì, 

無人會家己去買來食，
bô lâng ē ka-kī khì bé lâi tsia̍h, 

攏是去病院探病人的時，
lóng sī khì pēnn-īnn thàm pēnn-lâng ê sî, 

買去做伴手的。
bé khì tsò phuānn-tshiú --ê. 

講食『lìn-gooh』會補身體，
Kóng tsia̍h ‘lìn-gooh’ ē póo sin-thé, 

病會較緊好。
pēnn ē khah kín hó. 

到這陣，
Kàu tsit-tsūn,  

『lìn-gooh』開放進口以後，
‘lìn-gooh’ khai-hòng tsìn-kháu í-āu, 

加足俗的，
ke tsiok sio̍k --ê, 

就無人閣再紮『lìn-gooh』去探病人矣。
tō bô lâng koh-tsài tsah ‘lìn-gooh’ khì thàm pēnn-lâng --ah. 

敢講以前的『lìn-gooh』較補，
Kám-kóng í-tsîng ê ‘lìn-gooh’ khah póo, 

這陣的『lìn-gooh』就無補？
tsit-tsūn ê ‘lìn-gooh’ tō bô póo? 

應該毋是按呢，
Ing-kai m̄ sī án-ne, 

是因為彼當陣『lìn-gooh』較稀奇閣較貴；
sī in-uī hit-tong-tsūn ‘lìn-gooh’ khah hi-kî koh-khah kuì; 

少就貴、
tsió tō kuì,

貴就補，
kuì tō póo, 

這陣加足俗的，
tsit-tsūn ke tsiok sio̍k --ê,

就無啥補矣。
tō bô siánn póo --ah. 

逐家攏知影，
Ta̍k-ke lóng tsai-iánn, 

世界的人口愈來愈濟，
sè-kài ê jîn-kháu jú lâi jú tsē, 

毋過資源是有限的，
m̄-koh tsu-guân sī iú-hān --ê, 

又閣愈來愈少。
iū-koh jú lâi jú tsió. 

逐家嘛愈來愈智覺著咱干焦一粒地球，
Ta̍k-ke mā jú lâi jú tì-kak-tio̍h lán kan-na tsi̍t lia̍p tē-kiû, 

有需要緊做環保佮生態的保育，
ū su-iàu kín tsò khuân-pó kah sing-thài ê pó-io̍k,

才袂影響著咱佮後代的囝囝孫孫。
tsiah bē íng-hióng-tio̍h lán kah āu-tāi ê kiánn-kiánn-sun-sun. 

咱若共這个觀念用來佇咱生活上食佮補的方面，
Lán nā kā tsit ê kuan-liām iōng-lâi tī lán sing-ua̍h-siōng tsia̍h kah póo ê hong-bīn, 

莫浪費資源，
mài lōng-huì tsu-guân, 

莫食傷濟，
mài tsia̍h siunn tsē, 

無需要烏白去食遐的無必要的補，
bô su-iàu oo-pe̍h khì tsia̍h hia-ê bô pit-iàu ê póo, 

咱的身體會較好嘛無定著。
lán ê sin-thé ē khah hó mā bô-tiānn-tio̍h.

