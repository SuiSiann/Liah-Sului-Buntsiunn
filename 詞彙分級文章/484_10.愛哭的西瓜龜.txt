484 10.愛哭的西瓜龜

愛哭的西瓜龜
Ài khàu ê Si-kue-ku




逐家敢若攏誠歡喜，
Ta̍k-ke kánn-ná lóng tsiânn huann-hí,

毋過我有淡薄仔驚。
m̄-koh guá ū tām-po̍h-á kiann.

西瓜龜，做伙來泅水啊。
Si-kue-ku, tsò-hué lâi siû-tsuí --ah.

足好耍的喔！
Tsiok hó-sńg--ê --ooh!

敢通泅？
Kám thang siû?

通啦！通啦！
Thang --lah! Thang --lah!

啊！我無愛啦，我欲起去矣啦！
Ah! Guá bô ài --lah, guá beh khí-lì --ah --lah!

啊！西瓜龜閣咧哭矣。
Ah! Si-kue-ku koh leh khàu --ah.

西瓜龜，無代誌謼？
Si-kue-ku, bô tāi-tsì --hooh?

啊！足恐怖的啦！喔？是啥物？
Ah! Tsiok khióng-pòo--ê --lah! Ooh? Sī siánn-mi̍h?

嗯？你是啥人啊？
Mh? Lí sī siánn-lâng --ah?

啊！足古錐的，味閣足芳的。
Ah! Tsiok kóo-tsui--ê, bī koh tsiok phang--ê. 

我、我、我是西瓜龜。
Guá, guá, guá sī Si-kue-ku.

哈哈哈哈。
Ha ha ha ha.

這是啥物啊？
Tse sī siánn-mi̍h --ah?

毋知影咧。
M̄ tsai-iánn --leh。

啊！足好耍咧。
Ah! Tsiok hó-sńg --eh。

著謼，按呢就會使泅水啊。
Tio̍h --hooh, án-ne tō ē-sái siû-tsuí --ah.

西瓜龜，這个是啥人唅？
Si-kue-ku, tsit ê sī siánn-lâng --hannh?

伊是芳瓜龜，只要阮兩个聯手，
I sī Phang-kue-ku, tsí-iàu gún nn̄g ê liân-tshiú,

啥物代誌攏做會到。
siánn-mi̍h tāi-tsì lóng tsò ē kàu.

著啊，咱真四配，咱去泅水囉！
Tio̍h --ah, lán tsin sù-phuè, lán khì siû-tsuí --looh!

嗯！
Mh!

足四配的。
Tsiok sù-phuè--ê.

In敆做一个矣。
In kap-tsò tsi̍t ê --ah.

哇uh！足厲害的。
Uah-uh! Tsiok lī-hāi--ê.

啊！足歡喜的，我欲佇遮曝一下仔日頭。
Ah! Tsiok huann-hí--ê, guá beh tī tsia pha̍k tsi̍t-ē-á ji̍t-thâu.

我欲閣落去海裡加耍一睏仔。
Guá beh koh lo̍h-khì hái--lí ke sńg tsi̍t-khùn-á.

咱差不多愛上岸去歇睏一下矣。
Lán tsha-put-to ài tsiūnn-huānn khì hioh-khùn --tsi̍t-ē --ah.

西瓜龜嘛咧等咱呢。
Si-kue-ku mā leh tán lán --neh.

西瓜龜。
Si-kue-ku.

啊！這是啥物啊？
Ah! Tse sī siánn-mi̍h --ah?

喂？逐家是按怎啦？
Ueh? Ta̍k-ke sī án-tsuánn --lah?

西瓜龜！
Si-kue-ku!

各位，恁呔會攏變甲遮爾細漢？
Kok-uī, lín thài ē lóng piàn kah tsiah-nī sè-hàn?

才毋是阮變細咧，是你變大囉！
Tsiah m̄ sī guán piàn sè --leh, sī lí piàn tuā --looh! 

一定是曝日頭曝傷久矣。
It-tīng sī pha̍k ji̍t-thâu pha̍k siunn kú --ah.

唅！我想欲緊恢復本成的形。
Hannh? guá siūnn-beh kín hue-ho̍k pún-tsiânn ê hîng.

我會當鬥做啥貨？
Guá ē-tàng tàu tsò siánn-huè?

芳瓜龜，咱根本無能為力啊。
Phang-kue-ku, lán kin-pún bû-lîng-uî-li̍k --ah.

唅！我欲按怎？
Hannh? Guá beh án-tsuánn?

因為曝甲傷燒才變大，
In-uī pha̍k kah siunn sio tsiah piàn tuā,

按呢只要冷落來就會使矣。
án-ne tsí-iàu líng --lo̍h-lâi tō ē-sái --ah.

欲按怎做咧？
Beh án-tsuánn tsò --leh?

落去海裡啊！
Lo̍h-khì hái--lí --ah!

Eh siooh！Eh siooh！
Eh siooh! Eh siooh!

袂用得，根本捒袂振動。
Bē-īng-tit, kin-pún sak bē tín-tāng.

干焦靠咱的氣力，根本捒袂振動。
Kan-ta khò lán ê khuì-la̍t, kin-pún sak bē tín-tāng.

按呢只有等候落雨囉！
Án-ne tsí-ū tán-hāu lo̍h-hōo --looh!

短時間內敢若袂落雨。
Té sî-kan-lāi kánn-ná bē lo̍h-hōo.

啊！人想欲恢復本成的形啦！
Ah! Lâng siūnn-beh hue-ho̍k pún-tsiânn ê hîng--lah!

人想欲佮芳瓜龜做伙踅啦。
Lâng siūnn-beh kah Phang-kue-ku tsò-hué se̍h --lah.

啊！你恢復矣。
Ah! Lí hue-ho̍k --ah.

誠實的，是按怎咧？
Tsiânn-si̍t--ê, sī án-tsuánn --leh?

應該是予目屎雨沖冷的。
Ìng-kai sī hōo ba̍k-sái hōo tshiâng líng--ê.

閣佮芳瓜龜平大矣。
Koh kah Phang-kue-ku pênn tuā --ah.

好佳哉你是愛哭鬼。
Hó-ka-tsài lí sī ài-khàu-kuí.

