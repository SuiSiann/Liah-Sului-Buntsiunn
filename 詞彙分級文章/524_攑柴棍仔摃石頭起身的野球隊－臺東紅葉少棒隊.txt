524 攑柴棍仔摃石頭起身的野球隊－臺東紅葉少棒隊

攑柴棍仔摃石頭起身的野球隊─臺東紅葉少棒隊
Gia̍h tshâ-kùn-á kòng tsio̍h-thâu khí-sin ê iá-kiû-tuī─ Tâi-tang Hông-ia̍p siàu-pāng-tuī




1963年，
1963 nî, 

臺東縣延平鄉紅葉村（布農族為主）的紅葉國小，
Tâi-tang-kuān Iân-pîng-hiong Hông-ia̍p-tshuan (Pòo-lông-tso̍k uî-tsú) ê Hông-ia̍p kok-sió, 

因為當時的校長林珠鵬對野球的喜愛，
in-uī tong-sî ê hāu-tiúnn Lîm Tsu-phîng tuì iá-kiû ê hí-ài, 

就請村幹事古義組成紅葉少棒隊，
tō tshiánn tshuan-kàn-sū Kóo-gī tsoo-sîng Hông-ia̍p siàu-pāng-tuī, 

順紲擔任義務教練。
sūn-suà tam-jīm gī-bū kàu-liān. 

因為無經費，
In-uī bô king-huì, 

姑不而將就用石頭仔當做球、攑柴棍仔做球棒來訓練，
koo-put-jî-tsiong tō iōng tsio̍h-thâu-á tòng-tsò kiû, gia̍h tshâ-kùn-á tsò kiû-pāng lâi hùn-liān, 

閣踮大樹的樹身縛舊#Tire#輪，
koh tiàm tuā tshiū ê tshiū-sin pa̍k kū #Tire# lián, 

予球員做摃球的練習。
hōo kiû-uân tsò kòng kiû ê liān-si̍p. 

想袂到1963年6月，
Siūnn bē kàu 1963 nî 6 gue̍h, 

參加第二屆縣長盃少棒賽，
tsham-ka tē-jī kài Kuān-tiúnn-pue siàu-pāng-sài, 

就得著冠軍。
tō tit-tio̍h kuan-kun. 

1965年因為人事的變遷，
1965 nî in-uī jîn-sū ê piàn-tshian, 

紅葉少棒隊的訓練由新任校長胡學禮佮邱慶成老師in兩个人負責。
Hông-ia̍p siàu-pāng-tuī ê hùn-liān iû sin jīm hāu-tiúnn Ôo Ha̍k-lé kah Khu Khìng-sîng lāu-su in nn̄g ê lâng hū-tsik. 




1965年到1968年，
1965 nî kàu 1968 nî, 

紅葉少棒隊到臺灣各地征戰，
Hông-ia̍p siàu-pāng-tuī kàu Tâi-uân kok tē tsing-tsiàn, 

得著無數的冠軍，
tit-tio̍h bû-sòo ê kuan-kun,

漸漸引起別人的注目。
tsiām-tsiām ín-khí pa̍t-lâng ê tsù-bo̍k. 

尤其是佇1968年8月25日，
Iû-kî sī tī 1968 nî 8 gue̍h 25 ji̍t, 

佇臺灣野球史上出現非常關鍵性的一戰，
tī Tâi-uân iá-kiû-sú siōng tshut-hiān hui-siông kuan-kiān-sìng ê tsi̍t tsiàn, 

紅葉少棒隊佮日本有名的和歌山少棒隊比賽，
Hông-ia̍p siàu-pāng-tuī kah Ji̍t-pún ū-miâ ê Hô-ko-san siàu-pāng-tuī pí-sài, 

結果紅葉以七比零大贏日本隊，
kiat-kó Hông-ia̍p í tshit pí lîng tuā iânn Ji̍t-pún-tuī, 

造成真大的轟動，
tsō-sîng tsin tuā ê hong-tōng, 

自按呢開始衝起來。
tsū-án-ne khai-sí tshìng --khí-lâi.




逐家可能毋知影，
Ta̍k-ke khó-lîng m̄ tsai-iánn, 

當年紅葉國小代表隊來臺北參加比賽的時，
tong-nî Hông-ia̍p kok-sió tāi-piáu-tuī lâi Tâi-pak tsham-ka pí-sài ê sî, 

全隊干焦有10个手套、9雙釘仔鞋、
tsuân tuī kan-na ū 10 ê tshiú-thò, 9 siang ting-á-ê, 

善心人士佇in出發進前捐獻的三个『頭盔』、
siān-sim jîn-sū tī in tshut-huat tsìn-tsîng kuan-hiàn ê sann ê ‘Thâu-khue’, 

5粒舊球佮三枝球棒，
5 lia̍p kū kiû kah sann ki kiû-pāng, 

可見in斯當時的困境。
khó-kiàn in su-tong-sî ê khùn-kíng. 




紅葉少棒隊佇臺灣野球史上，
Hông-ia̍p siàu-pāng-tuī tī Tâi-uân iá-kiû-sú siōng, 

是非常有傳奇性的，
sī hui-siông ū thuân-kî-sìng--ê, 

同時嘛予咱對野球的信心大大增加，
tông-sî mā hōo lán tuì iá-kiû ê sìn-sim tuā-tuā tsing-ka, 

造成以後的臺灣野球的熱潮。
tsō-sîng í-āu ê Tâi-uân iá-kiû ê jia̍t-tiâu. 

若無當時的紅葉少棒隊，
Nā-bô tong-sî ê Hông-ia̍p siàu-pāng-tuī, 

可能就無這陣咱臺灣的職業棒球，
khó-lîng tō bô tsit-tsūn lán Tâi-uân ê tsit-gia̍p pāng-kiû, 

閣較無加入美國大聯盟#（MLB）#的「臺灣之光王建民」，
koh-khah bô ka-ji̍p Bí-kok tuā-liân-bîng #(MLB)# ê “Tâi-uân tsi kong Ông Kiàn-bîn”, 

佮最近加入去老虎隊的土地公——倪福德矣。
kah tsuè-kīn ka ji̍p-khì Lāu-hóo-tuī ê Thóo-tī-kong—— Gê Hok-tik --ah.

