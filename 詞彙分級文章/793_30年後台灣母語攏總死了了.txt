793 30年後台灣母語攏總死了了

#30#年後#臺灣#母語攏總死了了
#30# nî āu #Tâi-uân# bú-gí lóng-tsóng sí-liáu-liáu

是按怎欲揀這篇：
Sī-án-tsuánn beh kíng tsit phinn: 

有#臺灣#意識，無定著就有#臺灣#文化意識；
ū #Tâi-uân# ì-sik, bô-tiānn-tio̍h tō ū #Tâi-uân# bûn-huà ì-sik; 

有文化意識，無定著就有語言意識。
ū bûn-huà ì-sik, bô-tiānn-tio̍h tō ū gí-giân ì-sik. 

這篇文章作者的口氣有較重，
Tsit phinn bûn-tsiong tsok-tsiá ê kháu-khì ū khah tāng, 

毋過值得咱來思考，
m̄-koh ta̍t-tit lán lâi su-khó, 

語言是文化的載體，
gí-giân sī bûn-huà ê tsài-thé, 

若準語言無佇生活中實踐，
nā-tsún gí-giân bô tī sing-ua̍h tiong si̍t-tsiān, 

#臺灣#文化成做獨特的存在，
#Tâi-uân# bûn-huà tsiânn-tsò to̍k-ti̍k ê tsûn-tsāi, 

欲按怎來呈現？
beh án-tsuánn lâi thîng-hiān?

自#1956#年「#國民黨#政府」正式下令學校禁止講
Tsū #1956# nî “#Kok-bîn-tóng# tsìng-hú” tsìng-sik hā-līng ha̍k-hāu kìm-tsí kóng 

「方言」、校內設糾察隊互相監視（#黃宣範#，#1993#）開始，
“hong-giân”, hāu-lāi siat kiù-tshat-tuī hōo-siong kàm-sī (#N̂g Suan-pān#,#1993#) khai-sí, 

#臺灣#本土母語就一步一步踏入死亡的界線！
#Tâi-uân# pún-thóo bú-gí tō tsi̍t pōo tsi̍t pōo ta̍h-ji̍p sí-bông ê kài-suànn!

到今，已經超過#60#年！
Kàu-tann, í-king tshiau-kuè #60# nî! 

#臺灣人#的母語大概會佇#30#年內攏總死了了。
#Tâi-uân-lâng# ê bú-gí tāi-khài ē tī #30# nî lāi lóng-tsóng sí-liáu-liáu.

世界的語言當咧快速流失佮死亡，
Sè-kài ê gí-giân tng-teh khuài-sok liû-sit kap sí-bông, 

超過咱的理解！
tshiau-kuè lán ê lí-kái! 

語言學者捌講：
Gí-giân ha̍k-tsiá bat kóng: 

「現此時世界上欲倚#6000#種的語言，
“Hiān-tshú-sî sè-kài-siōng beh uá #6000# tsióng ê gí-giân, 

到#21#世紀尾#90％#攏會死亡、滅種」（#Krauss#，#1992#）。
kàu #21# sè-kí bué #90%# lóng ē sí-bông, bia̍t-tsíng” (#Krauss#,#1992#).  

#臺灣#母語的流失嘛仝款真正足嚴重。
#Tâi-uân# bú-gí ê liû-sit mā kāng-khuán tsin-tsiànn tsiok giâm-tiōng. 

本底咱有#20#外種無仝的語言，
Pún-té lán ū #20# guā tsióng bô-kāng ê gí-giân, 

但是有一半已經死去矣（#李壬癸#，#1997#）。
tān-sī ū tsi̍t-puànn í-king sí--khì --ah (#Lí Jîm-kuí#,#1997#). 

根據#鄭良偉#教授的觀察，
Kin-kì #Tēnn Liông-uí# kàu-siū ê kuan-tshat, 

#臺灣人#母語滅絕的症候有：
#Tâi-uân-lâng# bú-gí bia̍t-tsua̍t ê tsìng-hāu ū: 

1）母語使用的人口愈來愈少、
1) bú-gí sú-iōng ê jîn-kháu jú lâi jú tsió, 

2）母語使用的場面縮細減少、 
2) bú-gí sú-iōng ê tiûnn-bīn sok-sè kiám-tsió, 

3）#臺灣人#使用母語的能力一直咧衰退（#鄭良偉#，#1990#）。
3) #Tâi-uân-lâng# sú-iōng bú-gí ê lîng-li̍k it-ti̍t teh sue-thè (#Tēnn Liông-uí#, #1990#).

#聯合國#嘛已經認定#臺灣#本土母語「瀕臨絕種」！
#Liân-ha̍p-kok# mā í-king jīn-tīng #Tâi-uân# pún-thóo bú-gí “pîn-lîm tse̍h-tsíng”! 

「瀕臨絕種語言」就是少年人已經無閣再學習、
“Pîn-lîm tse̍h-tsíng gí-giân” tō sī siàu-liân-lâng í-king bô koh-tsài ha̍k-si̍p, 

無閣再使用的語言，
bô koh-tsài sú-iōng ê gí-giân, 

這款語言#30～50#年內定著會斷種。
tsit khuán gí-giân #30~50# nî lāi tiānn-tio̍h ē tn̄g-tsíng. 

「無閣使用」就是「無講」，
“Bô koh sú-iōng” tō sī “bô kóng”, 

「無講就無可能傳予後一代」。
“Bô kóng tō bô khó-lîng thuân hōo āu tsi̍t tāi”. 

按呢咱通知：
Án-ne lán thang tsai: 

「瀕臨絕種語言」佮目前語言使用人口數濟少無關係。
“Pîn-lîm tse̍h-tsíng gí-giân” kap bo̍k-tsiân gí-giân sú-iōng jîn-kháu-sòo tsē-tsió bô kuan-hē. 

根據社會語言學研究，
Kin-kì siā-huē gí-giân-ha̍k gián-kiù, 

上少愛有#75％#人口「積極」使用，
siōng tsió ài ū #75%# jîn-kháu “tsik-ki̍k” sú-iōng, 

語言才會得通繼續生存佮發展。
gí-giân tsiah ē tit thang kè-sio̍k sing-tsûn kap huat-tián. 

這馬#臺灣#閣有偌濟人「積極」咧使用#臺灣#本土母語呢？
Tsit-má #Tâi-uân# koh ū guā-tsē lâng “tsik-ki̍k” teh sú-iōng #Tâi-uân# pún-thóo bú-gí --neh? 

政府保護#臺灣#文化一直真認真，
Tsìng-hú pó-hōo #Tâi-uân# bûn-huà it-ti̍t tsin jīn-tsin, 

有設#文化部#專職單位；
ū siat #Bûn-huà-pōo# tsuan-tsit tan-uī; 

毋過獨獨對「文化的載體」──活人的語言，
m̄-kú to̍k-to̍k tuì “bûn-huà ê tsài-thé”── ua̍h-lâng ê gí-giân, 

有看無見，
ū khuànn bô kìnn, 

有講無做。
ū kóng bô tsò. 

實在予人足遺憾、足失望！
Si̍t-tsāi hōo lâng tsiok uî-hām, tsiok sit-bōng! 

#臺灣人#已經普遍攏學會曉保護環境、
#Tâi-uân-lâng# í-king phóo-phiàn lóng o̍h ē-hiáu pó-hōo khuân-kíng, 

尊重草木禽獸生存權，
tsun-tiōng tsháu-bo̍k khîm-siù sing-tsûn-khuân, 

是啥代猶袂曉欲保護家己的語言？
sī siánn tāi iáu bē-hiáu beh pó-hōo ka-kī ê gí-giân?

逐家攏認定#臺語#猶閣有「足濟人」繼續咧使用，
Ta̍k-ke lóng jīn-tīng #Tâi-gí# iáu-koh ū “tsiok tsē lâng” kè-sio̍k teh sú-iōng, 

無斷種的危機。
bô tn̄g-tsíng ê guî-ki. 

這是上恐怖、上予人煩惱的問題：
Tse sī siōng khióng-pòo, siōng hōo lâng huân-ló ê būn-tê: 

無危機意識才是#臺灣#本土母語的「真正危機」！
bô guî-ki ì-sik tsiah sī #Tâi-uân# pún-thóo bú-gí ê “tsin-tsiànn guî-ki”!

