681 阿母讀冊記

阿母自細漢就無讀冊，
A-bú tsū sè-hàn tō bô tha̍k-tsheh, 

阿爸攏笑伊是「青盲牛」。
a-pah lóng tshiò i sī “tshenn-mê-gû.”

阿母嘛定定講：
 A-bú mā tiānn-tiānn kóng: 

「遮的囡仔讀冊的時，
“Tsia-ê gín-á tha̍k-tsheh ê sî, 

我若會曉綴in讀，
guá nā ē-hiáu tuè in tha̍k, 

這馬毋知會加捌偌濟字咧！」
tsit-má m̄ tsai ē ke bat guā-tsē jī --leh!” 

阮讀冊的時，
Guán tha̍k-tsheh ê sî, 

其實是阿母上無閒的時陣；
kî-si̍t sī a-bú siōng bô-îng ê sî-tsūn, 

規家伙仔遮爾濟人，
kui-ke-hué-á tsiah-nī tsē lâng, 

阿母無閒這無閒彼，
a-bú bô-îng tse bô-îng he, 

哪有時間綴阮讀冊捌字？
ná ū sî-kan tuè guán tha̍k-tsheh bat-jī?

阮兄弟姊妹畢業了後，
Guán hiann-tī-tsí-muē pit-gia̍p liáu-āu, 

結婚生囝，
kiat-hun senn-kiánn, 

阿母就鬥𤆬孫；
a-bú tō tàu tshuā sun, 

十外个孫，
tsa̍p-guā ê sun, 

阿母濟少攏照顧有著。
a-bú tsē-tsió lóng tsiàu-kòo ū tio̍h.

後來阿爸破病以後，
Āu--lâi a-pah phuà-pēnn í-āu, 

攏是阿母咧照顧，
lóng sī a-bú teh tsiàu-kòo, 

阮兄弟姊妹歇睏才轉去看阿爸和阿母。
guán hiann-tī-tsí-muē hioh-khùn tsiah tńg-khì khuànn a-pah hām a-bú. 

阿母定定講：
A-bú tiānn-tiānn kóng: 

「我若共老的照顧予好勢，
“Guá nā kā lāu--ê tsiàu-kòo hōo hó-sè, 

遮的囡仔就免煩惱，
tsia-ê gín-á tō bián huân-ló, 

才會當安心去拍拚。」
tsiah ē-tàng an-sim khì phah-piànn.”

阿爸過身了後，
A-pah kuè-sin liáu-āu, 

阿母嘛蹛院兩禮拜，
a-bú mā tuà-īnn nn̄g lé-pài, 

復健誠久才漸漸康健起來。
ho̍k-kiān tsiânn kú tsiah tsiām-tsiām khong-kiān --khí-lâi. 

這个期間，
Tsit ê kî-kan, 

阿母搬厝，
a-bú puann-tshù, 

搬轉去in外家彼个庄頭蹛，
puann tńg-khì in guā-ke hit ê tsng-thâu tuà, 

有幾个阿姨嘛蹛佇附近，
ū kuí ê a-î mā tuà tī hù-kīn, 

互相照顧攏真方便。
hōo-siong tsiàu-kòo lóng tsin hong-piān.

舊年阿母看對面的小學又閣咧辦成人教育班，
Kū-nî a-bú khuànn tuì-bīn ê sió-ha̍k iū-koh teh pān sîng-jîn kàu-io̍k-pan, 

毋捌字的阿母想欲去讀冊又閣躊躇，
m̄ bat-jī ê a-bú siūnn-beh khì tha̍k-tsheh iū-koh tiû-tû, 

驚講會讀無冊。
kiann kóng ē tha̍k bô tsheh. 

後來因為阮逐家一直共鼓勵，
Āu--lâi in-uī guán ta̍k-ke it-ti̍t kā kóo-lē, 

伊才去報名。
i tsiah khì pò-miâ. 

一班十外人，
Tsi̍t pan tsa̍p-guā lâng, 

干焦伊和另外兩位『oo-bá-sáng』是老人，
kan-na i hām līng-guā nn̄g uī ‘oo-bá-sáng’ sī lāu-lâng, 

賰的攏是外籍新娘。
tshun--ê lóng sī guā-tsi̍k sin-niû.

逐擺我轉外家，
Ta̍k-pái guá tńg guā-ke, 

中晝食飽，
tiong-tàu tsia̍h-pá, 

阿母攏袂顧得去歇睏一下，
a-bú lóng bē kòo tit khì hioh-khùn --tsi̍t-ē, 

趕緊搝我共伊鬥看功課，
kuánn-kín khiú guá kā i tàu khuànn kong-khò, 

字有寫毋著無？
jī ū siá m̄-tio̍h --bô? 

課文有唸毋著無？
Khò-bûn ū liām m̄-tio̍h --bô? 

阿母寫字真慢，
A-bú siá-jī tsin bān, 

總是一劃一劃沓沓仔寫；
tsóng--sī tsi̍t ue̍h tsi̍t ue̍h ta̍uh-ta̍uh-á siá; 

伊的字寫甲足整齊，
i ê jī siá kah tsiok tsíng-tsê, 

我呵咾伊真正是一个好學生，
guá o-ló i tsin-tsiànn sī tsi̍t ê hó ha̍k-sing, 

頂擺轉去刁工包一包紅包予伊做獎學金。
tíng pái tńg--khì tiau-kang pau tsi̍t pau âng-pau hōo i tsò tsióng-ha̍k-kim.

阿母雖然講毋免啦，
A-bú sui-jiân kóng m̄-bián --lah, 

捒規半晡，
sak kui-puànn-poo, 

落尾猶是歡歡喜喜共收起來！
lo̍h-bué iáu sī huann-huann-hí-hí kā siu --khí-lâi!

大伯前一站仔問我阿母敢好？
Tuā-peh tsîng tsi̍t-tsām-á mn̄g guá a-bú kám hó? 

我共伊講，
Guá kā i kóng, 

阮阿母除了運動、參加庄頭的活動以外，
guán a-bú tû-liáu ūn-tōng, tsham-ka tsng-thâu ê ua̍h-tāng í-guā, 

嘛定定和兩三个阿姨同齊煮手路菜鬥陣食，
mā tiānn-tiānn hām nn̄g sann ê a-î tâng-tsê tsú tshiú-lōo-tshài tàu-tīn tsia̍h, 

閣去讀冊呢！
koh khì tha̍k-tsheh --neh! 

而且是「負責」得全勤獎獎狀的喔！
Jî-tshiánn sī “hū-tsik” tit tsuân-khîn-tsióng tsióng-tsn̄g --ê --ooh! 

大伯笑講：
Tuā-peh tshiò kóng: 

「按呢會閣較少年！」
“Án-ne ē koh-khah siàu-liân!”

我轉外家學予阿母聽，
Guá tńg guā-ke o̍h hōo a-bú thiann, 

順紲鼓勵伊愛繼續讀落去。
sūn-suà kóo-lē i ài kè-sio̍k tha̍k --lo̍h-khì. 

阿母真歡喜，
A-bú tsin huann-hí, 

講：
kóng: 

「我當然愛繼續讀冊，
“Guá tong-jiân ài kè-sio̍k tha̍k-tsheh, 

人數有夠才有法度開班，
lâng-sòo ū-kàu tsiah ū huat-tōo khui-pan, 

我讀有讀無無要緊，
guá tha̍k-ū tha̍k-bô bô iàu-kín, 

我是去做伴的，
guá sī khì tsò-phuānn --ê, 

予遐的外籍新娘會當繼續讀冊才較重要啦！」
hōo hia-ê guā-tsi̍k sin-niû ē-tàng kè-sio̍k tha̍k-tsheh tsiah khah tiōng-iàu --lah!”

原來阿母逐項攏咧替別人想，
Guân-lâi a-bú ta̍k hāng lóng teh thè pa̍t-lâng siūnn, 

莫怪伊的生活當中無埋怨佮不滿，
bo̍k-kuài i ê sing-ua̍h tang-tiong bô bâi-uàn kah put-buán, 

干焦有感恩佮惜福。
kan-na ū kám-un kah sioh-hok. 

對序細無囉嗦佮要求，
Tuì sī-sè bô lo-so kah iau-kiû, 

干焦關懷佮珍惜。
kan-na kuan-huâi kah tin-sioh. 

從到今毋捌怨嘆過，
Tsîng kàu-tann m̄ bat uàn-thàn --kuè, 

自然就袂憂頭結面。
tsū-jiân tō bē iu-thâu-kat-bīn.

阿母真正是我人生學習的老師！
A-bú tsin-tsiànn sī guá jîn-sing ha̍k-si̍p ê lāu-su!

