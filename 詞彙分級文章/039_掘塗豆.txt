39 掘塗豆

佇四、五十年前，
Tī sì, gōo-tsa̍p nî tsîng, 

塗豆、番薯是澎湖主要的農作物，
thôo-tāu, han-tsî sī Phînn-ôo tsú-iàu ê lông-tsok-bu̍t, 

種幾千栽、幾萬栽是真正常的工課。
tsìng kuí tshing tsai, kuí bān tsai sī tsin tsìng-siông ê khang-khuè. 

一條囡仔歌按呢寫：「塗豆開花釘落塗，
Tsi̍t tiâu gín-á-kua án-ne siá: “Thôo-tāu khui-hue tìng lo̍h-thôo, 

臺灣查某嫁澎湖；
Tâi-uân tsa-bóo kè Phînn-ôo; 

嫁來澎湖真艱苦，
kè lâi Phînn-ôo tsin kan-khóo,

串食塗豆配番薯箍。」
tshuàn tsia̍h thôo-tāu phuè han-tsî-khoo.” 

澎湖屬旱地，
Phînn-ôo sio̍k hān tē,

每年六月天七月火，
muí nî la̍k-gue̍h thinn tshit-gue̍h hué, 

燒山炎火，
sio suann iām-hué, 

正是塗豆收成的時陣，
tsiànn sī thôo-tāu siu-sîng ê sî-tsūn, 

這个時陣也是阮囡仔歇熱的時。
tsit ê sî-tsūn iā sī guán gín-á hioh-jua̍h ê sî.




天拄拍殕光，
Thinn tú phah-phú-kng, 

阿母就牛車牽咧，
a-bú tō gû-tshia khan --leh, 

載阮這幾个囡仔去山裡掘塗豆。
tsài guán tsit kuí ê gín-á khì suann--lí ku̍t thôo-tāu. 

坐佇牛車頂，
Tsē tī gû-tshia-tíng, 

目睭沙微仔沙微，
ba̍k-tsiu sa-bui-á-sa-bui, 

就khi̍h kho̍k khi̍h kho̍k，
tō khi̍h kho̍k khi̍h kho̍k, 

硞到園裡。
kho̍k kàu hn̂g--lí. 

阿母先牽牛衝塗豆藤，
A-bú sing khan gû tshìng thôo-tāu-tîn, 

親像咧共塗豆剃頭，
tshin-tshiūnn teh kā thôo-tāu thì-thâu, 

目𥍉仔久規園就清氣溜溜。
ba̍k-nih-á-kú kui hn̂g tō tshing-khì-liu-liu. 

阮囡仔綴後壁共塗豆藤捎規垺，
Guán gín-á tuè āu-piah kā thôo-tāu-tîn sa kui pû, 

準備剝塗豆。
tsún-pī pak thôo-tāu. 

閣共剝好的塗豆藤披披咧，
Koh kā pak hó ê thôo-tāu-tîn phi-phi --leh, 

曝予焦，
pha̍k hōo ta, 

通好縛做一捆一捆，
thang hó pa̍k-tsò tsi̍t khún tsi̍t khún, 

疊做草垺，
thia̍p-tsò tsháu-pû, 

通做牛的草糧，
thang tsò gû ê tsháu-niû, 

也會使提來燃火。
iā ē-sái the̍h lâi hiânn-hué.




「Haih！喔。」
“Haih! Ooh.” 

這是阿母咧犁園的時，
Tse sī a-bú teh lê hn̂g ê sî, 

叫牛所喝的號令。
kiò gû sóo huah ê hō-līng.

「Haih！」較短聲，
“Haih!” khah té siann, 

貫牛鼻的索仔愛捽一下，
kǹg gû-phīnn ê soh-á ài sut --tsi̍t-ē, 

叫牛開始行；
kiò gû khai-sí kiânn;

「喔！」較長聲，
“Ooh!” khah tn̂g siann, 

索仔愛搝絚，
soh-á ài khiú-ân, 

叫牛停落來，
kiò gû thîng --lo̍h-lâi, 

這是in溝通的方式。
tse sī in koo-thong ê hong-sik. 

阿母共塗豆藤衝過了後，
A-bú kā thôo-tāu-tîn tshìng--kuè liáu-āu, 

閣愛犁塗底一遍，
koh ài lê thôo-té tsi̍t piàn, 

阮才開始攑耙仔掘塗豆。
guán tsiah khai-sí gia̍h pê-á ku̍t thôo-tāu. 

大人一擺掘雙逝，
Tuā-lâng tsi̍t pái ku̍t siang tsuā, 

共落佇塗底的塗豆抾起來，
kā lak tī thôo-té ê thôo-tāu khioh --khí-lâi, 

囡仔一人一逝。
gín-á tsi̍t lâng tsi̍t tsuā. 

我逐遍掘攏是面頭前一垺山，
Guá ta̍k piàn ku̍t lóng sī bīn-thâu-tsîng tsi̍t pû suann, 

予阿母笑我頇顢。
hōo a-bú tshiò guá hân-bān. 

原來掘塗豆是有撇步的，
Guân-lâi ku̍t thôo-tāu sī ū phiat-pōo --ê, 

共塗掘對雙爿，
kā thôo ku̍t tuì siang-pîng, 

頭前就袂有一垺山矣。
thâu-tsîng tō bē ū tsi̍t pû suann --ah. 

小妹目色好，
Sió-muē ba̍k-sik hó, 

跤手扭掠，
kha-tshiú liú-lia̍h, 

掘甲有勢有面，
ku̍t kah ū-sè-ū-bīn, 

定定予阿母呵咾。
tiānn-tiānn hōo a-bú o-ló.




塗豆的生長佮人仝款，
Thôo-tāu ê sing-tióng kah lâng kāng-khuán,

親像國小階段，
tshin-tshiūnn kok-sió kai-tuānn, 

塗豆叫做茈奶仔，
thôo-tāu kiò-tsò tsínn-ling-á, 

國中就叫做花二的，
kok-tiong tō kiò-tsò hue-jī --ê, 

高中就叫做青殼的，
ko-tiong tō kiò-tsò tshenn-khak --ê, 

大學叫做飽仁的，
tāi-ha̍k kiò-tsò pá-jîn --ê, 

紲落來是白膜，
suà --lo̍h-lâi sī pe̍h-mo̍oh, 

閣再來三、四十歲的叫做紅膜的，
koh-tsài lâi sann, sì-tsa̍p huè ê kiò-tsò âng-mo̍oh --ê, 

四、五十歲的叫做落底的，
sì, gōo-tsa̍p huè --ê kiò-tsò lak-té --ê, 

六、七十歲的叫做做種的，
la̍k, tshit-tsa̍p huè --ê kiò-tsò tsò-tsíng --ê, 

這就是塗豆的一生。
tse tō sī thôo-tāu ê it-sing.




較早糶塗豆仁愛掘、曝、擘真厚工。
Khah-tsá thiò thôo-tāu-jîn ài ku̍t, pha̍k, peh tsin kāu-kang. 

這馬逐家愛食白膜塗豆，
Tsit-má ta̍k-ke ài tsia̍h pe̍h-mo̍oh thôo-tāu, 

為著欲好收成，
uī-tio̍h beh hó siu-sîng, 

逐家開始較早種作，
ta̍k-ke khai-sí khah-tsá tsìng-tsoh, 

開井沃塗豆，
khui tsénn ak thôo-tāu, 

完全免綴節氣咧行，
uân-tsuân bián tuè tseh-khuì teh kiânn, 

加真快活。
ke tsin khuìnn-ua̍h. 

囡仔歌就改做「塗豆開花釘落塗，
Gín-á-kua tō kái-tsò “Thôo-tāu khui-hue tìng lo̍h-thôo, 

臺灣查某嫁澎湖；
Tâi-uân tsa-bóo kè Phînn-ôo; 

嫁來澎湖有夠好，
kè lâi Phînn-ôo ū-kàu hó, 

一日食飽顧𨑨迌」。
tsi̍t ji̍t tsia̍h-pá kòo tshit-thô.”

