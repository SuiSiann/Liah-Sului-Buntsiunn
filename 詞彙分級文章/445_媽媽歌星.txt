445 媽媽歌星

媽媽歌星
Má-mah kua-tshenn




人若問你 你佮我兩人到底啥關係
Lâng nā mn̄g lí lí kah guá nn̄g lâng tàu-té siánn kuan-hē

介紹你是我小妹
Kài-siāu lí sī guá sió-muē

毋敢講坦白
M̄ kánn kóng thán-pe̍h

雖然是一直掩崁
Sui-jiân sī it-ti̍t am-khàm

心內感覺真難過
Sim-lāi kám-kak tsin lân-kuè

因為我踮在歌壇
In-uī guá tiàm tsāi kua-tuânn

最需要是歌迷
Tsuè su-iàu sī kua-bê

人若知我有女兒歲頭又遮濟
Lâng nā tsai guá ū lú-jî huè-thâu iū tsiah tsē

恐驚可比秋天的落花
Khióng-kiann khó-pí tshiu-thinn ê lo̍h　 hue

名聲飄飄墜落地
Miâ-siann phiau-phiau tuī-lo̍h tē

一切是環境來造成無聊的命運
It-tshè sī khuân-kíng lâi tsō-sîng bô-liâu ê miā-ūn

滿面的胭脂水粉
Muá-bīn ê ian-tsi tsuí-hún

打扮當青春
Tánn-pān tng tshing-tshun

上舞台表演歌唱
Tsiūnn bú-tâi piáu-ián kua tshiùnn	

引人迷魂笑文文
Ín lâng bê-hûn tshiò-bûn-bûn

因為我踮在歌壇
In-uī guá tiàm tsāi kua-tuânn

靠藝術趁錢銀
Khò gē-su̍t thàn tsînn-gîn

母囝來相依為命勞苦無議論
Bú-kiánn lâi siong i uî bīng lô-khóo bô gī-lūn

哪通怨嘆無情的郎君
Ná thang uàn-thàn bô-tsîng ê lông-kun

每日心肝亂紛紛
Muí-ji̍t sim-kuann luān hun-hun

興趣著唱歌來一唱已經十外冬
Hìng-tshù-tio̍h tshiùnn-kua lâi tsi̍t tshiùnn í-king tsa̍p guā tang

親手來晟養女兒
Tshin-tshiú lâi tshiânn-ióng lú-jî

毋願靠別人
M̄-guān khò pa̍t-lâng

薄情郎離開了後
Po̍h-tsîng lông lī-khui liáu-āu

將著愛情攏全放
Tsiong tio̍h ài-tsîng lóng tsuân pàng

因為我踮在歌壇
In-uī guá tiàm tsāi kua-tuânn

有能力再活動
Ū lîng-li̍k tsài ua̍h-tāng	

期待著美麗前程
Kî-thāi tio̍h bí-lē tsiân-tîng

相信有好夢
Siong-sìn ū hó bāng

用心栽培女兒花清芳
Iōng-sim tsai-puê lú-jî hue tshing-phang

是我一生的願望
Sī guá it-sing ê guān-bāng

