775 臺北市國民小學鄉土語言口袋書‧中階

一、交通
It, Kau-thong

我坐公車去讀冊
Guá tsē kong-tshia khì tha̍k-tsheh

姊姊坐捷運去𨑨迌
Tsé-tsé tsē tsia̍t-ūn khì tshit-thô

爸爸開車去上班
Pa-pa khui-tshia khì siōng-pan

媽媽坐計程車去百貨公司
Ma-ma tsē kè-thîng-tshia khì pah-huè kong-si

阿公騎跤踏車去運動
A-kong khiâ kha-ta̍h-tshia khì ūn-tōng

阿媽坐遊覽車去割香
A-má tsē iû-lám-tshia khì kuah-hiunn

嘛有真濟人坐火車、飛行機去旅行
Mā ū tsin tsē lâng tsē hué-tshia, hue-lîng-ki khì lú-hîng

二、地名
Jī, Tē-miâ

阮兜蹛佇#臺北市##○○#區
Guán tau tuà tī #Tâi-pak-tshī# #○○# khu

我讀#○○#國小
Guá tha̍k #○○# kok-sió

#臺北市#有真濟好耍的所在
#Tâi-pak-tshī# ū tsin tsē hó-sńg ê sóo-tsāi

#士林#夜市真鬧熱
#Sū-lîm# iā-tshī tsin lāu-jia̍t

#木柵#動物園真好耍
#Ba̍k-sa# Tōng-bu̍t-hn̂g tsin hó-sńg

#101#大樓是全世界上懸的大樓
#101# tuā-lâu sī tsuân sè-kài siōng kuân ê tuā-lâu

#陽明山#國家公園內底種真濟花
#Iûnn-bîng-suann# kok-ka kong-hn̂g lāi-té tsìng tsin tsē hue

三、植物
Sann, Si̍t-bu̍t

公園內底有誠濟樹仔
Kong-hn̂g lāi-té ū tsiânn tsē tshiū-á

椰子樹懸懸懸
Iâ-tsí-tshiū kuân-kuân-kuân

榕仔樹鬚長長長
Tshîng-á tshiū-tshiu tn̂g-tn̂g-tn̂g

茄苳樹皮粗粗粗
Ka-tang tshiū-phuê tshoo-tshoo-tshoo

有粉紅仔色的杜鵑花
ū hún-âng-á-sik ê tōo-kuan-hue

黃色的玫瑰花
N̂g-sik ê muî-kuì-hue

猶閣有芳芳的玉蘭花
iáu-koh ū phang-phang ê gio̍k-lân-hue

四、餐飲
Sì, Tshan-ím

你早頓食啥物？
Lí tsá-tǹg tsia̍h siánn-mih?

我愛食麵包
Guá ài tsia̍h mī-pau

弟弟愛食饅頭
Tī-tī ài tsia̍h bán-thô

爸爸愛啉豆奶
Pa-pa ài lim tāu-ling

媽媽愛食糜
Ma-ma ài tsia̍h muê

中晝頓我佮意食麵佮水餃
Tiong-tàu-tǹg guá kah-ì tsia̍h mī kah tsuí-kiáu

暗頓愛食飯配菜佮水果
Àm-tǹg ài tsia̍h pn̄g phuè tshài kah tsuí-kó

五、運動
Gōo, Ūn-tōng

我真愛運動
Guá tsin ài ūn-tōng

阿公、阿媽愛散步
A-kong, a-má ài sàn-pōo

爸爸、媽媽咧拍球
Pa-pa, ma-ma leh phah-kiû

哥哥佮同學咧走相逐
Ko-ko kah tông-o̍h leh tsáu-sio-jiok

姊姊、妹妹咧跳舞
Tsé-tsé, muē-muē teh thiàu-bú

我上愛泅水
Guá siōng ài siû-tsuí

逐工運動身體好
Ta̍k kang ūn-tōng sin-thé hó

六、服裝
La̍k,  Ho̍k-tsong

爸爸穿啥物去上班？
Pa-pa tshīng siánn-mih khì siōng-pan?

爸爸穿西裝去上班
Pa-pa tshīng se-tsong khì siōng-pan

姊姊穿洋裝去踅街
Tsé-tsé tshīng iûnn-tsong khì se̍h-ke

弟弟穿制服去學校
Tī-tī tshīng tsè-ho̍k khì ha̍k-hāu

哥哥上愛穿牛仔褲
Ko-ko siōng ài tshīng gû-á-khòo

阿公穿外套去散步
A-kong tshīng guā-thò khì sàn-pōo

七、顏色
Tshit. Gân-sik

色水有真濟種
Sik-tsuí ū tsin tsē tsióng

藍藍的海
Nâ-nâ ê hái

白白的雲
Pe̍h-pe̍h ê hûn

青青的草
Tshenn-tshenn ê tsháu

猶閣有紅紅的花
Iáu-koh ū âng-âng ê hue

你上愛啥物色？
Lí siōng ài siánn-mih sik?

