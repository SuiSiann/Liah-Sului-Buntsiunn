466 阿媽的話

阿媽的話
A-má ê uē




佇細漢的時陣阮阿媽對我上好
Tī sè-hàn ê sî-tsūn gún a-má tuì guá siōng hó

共上好的物件攏會留予我
Kā siōng hó ê mi̍h-kiānn lóng ē lâu hōo guá

伊嘛定定𤆬我去iu-tsí-én看人咧𨑨迌
I mā tiānn-tiānn tshuā guá khì iu-tsí-én khuànn lâng teh tshit-thô

看人咧扮公伙仔
Khuànn lâng teh pān-kong-hué-á

看人咧覕相揣
Khuànn lâng teh bih-sio-tshuē

伊定定共阮講
I tiānn-tiānn kā gún kóng

叫阮著愛好好仔讀冊
Kiò gún tio̍h-ài hó-hó-á tha̍k-tsheh

毋通大漢像恁老爸仔遐爾仔狼狽喔
M̄-thang tuā-hàn tshiūnn lín lāu-pē-á hiah-nī-á liông-puē --ooh

佇彼个時陣
Tī hit ê sî-tsūn

阮攏聽攏無
Gún lóng thiann lóng bô

阿媽你到底是咧講啥貨
A-má lí tàu-té sī leh kóng siánn-huè

大漢了後
Tuā-hàn liáu-āu 

才知影阿媽的話
Tsiah tsai-iánn a-má ê uē

我會共永遠永遠囥咧心肝底
Guá ē kā íng-uán íng-uán khǹg teh sim-kuann-té

想著一步一步的過去
Siūnn-tio̍h tsi̍t pōo tsi̍t pōo--ê kuè-khì

定定攏會予人真難忘
Tiānn-tiānn lóng ē hōo lâng tsin lân-bōng

時間一分一秒咧過去
Sî-kan tsi̍t hun tsi̍t bió leh kuè-khì

佇阮的心內定定攏會想著伊
Tī gún ê sim-lāi tiānn-tiānn lóng ē siūnn-tio̍h i

阿媽你這馬佇佗位
A-má lí tsit-má tī tó-uī

阮咧叫你你敢有聽著
Gún teh kiò lí lí kám ū thiann--tio̍h

阮的認真佮阮的成功
Gún ê jīn-tsin kah gún ê sîng-kong

你敢有看著
Lí kám ū khuànn--tio̍h

阮咧叫你
Gún teh kiò lí 

你知影無
Lí tsai-iánn --bô

阿媽你這馬過了好無
A-má lí tsit-má kuè liáu hó --bô

敢有人咧共你照顧
Kám ū lâng teh kā lí tsiàu-kòo

希望後世人阮閣會當來予你疼
Hi-bāng āu-sì-lâng gún koh ē-tàng lâi hōo lí thiànn

做你永遠的孫仔
Tsò lí íng-uán ê sun-á

閣叫你一聲阿媽
Koh kiò lí tsi̍t siann a-má

