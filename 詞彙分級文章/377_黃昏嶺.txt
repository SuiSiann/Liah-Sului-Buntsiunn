377 黃昏嶺

黃昏嶺
Hông-hun-niá




阮是十八薄命農村女， 
Gún sī tsa̍p-peh po̍k-bīng lông-tshun lí,

離開家鄉出外來求利；
lî-khui ka-hiong tshut-guā lâi kiû lī;

想著歹命有時目屎滴，
siūnn-tio̍h pháinn-miā ū-sî ba̍k-sái tih,

也是不得已。
iā sī put-tit-í.

離開阿母的身邊，
Lī-khui a-bú ê sin-pinn,

阿母啊你現時像阮心內悲。
a-bú --ah lí hiān-sî tshiūnn gún sim-lāi pi.

西爿日頭照著黃昏嶺，
Se pîng ji̍t-thâu tsiò tio̍h hông-hun niá,

有時聽著可愛的鳥聲；
ū-sî thiann-tio̍h khó-ài ê tsiáu siann;

自恨自己生成歹命囝，
tsū hūn tsū-kí senn-sîng pháinn-miā-kiánn,

艱苦過日子。
kan-khóo kè ji̍t-tsí.

阿母你猶毋知影，
A-bú lí iáu m̄ tsai-iánn,

阿母啊這也是母囝的運命。
a-bú --ah tse iā-sī bú-kiánn ê ūn-miā.

黃昏太陽將近欲落山，
Hông-hun thài-iông tsiong-kūn beh lo̍h-suann,

秋風吹來有時也會寒；
tshiu-hong tshue lâi ū-sî iā ē kuânn;

目睭向著家鄉彼爿看，
ba̍k-tsiu hiòng tio̍h ka-hiong hit pîng khuànn,

坐在榕樹跤。
tsē tsāi tshîng-tshiū-kha.

感覺稀微又無伴，
Kám-kak hi-bî iū bô phuānn,

阿母啊你毋通為囝慒心肝。
a-bú --ah lí m̄-thang uī kiánn tso sim-kuann.

