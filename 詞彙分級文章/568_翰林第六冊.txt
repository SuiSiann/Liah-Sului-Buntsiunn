568 翰林第六冊

第一課 搖笱
Tē-it khò Iô-kô

魚仔的搖笱， 
Hî-á ê iô-kô, 

是深深深的大海。
sī tshim-tshim-tshim ê tuā-hái.

鳥仔的搖笱， 
Tsiáu-á ê iô-kô, 

是柔柔柔的樹椏。
sī jiû-jiû-jiû ê tshiū-ue.

風吹的搖笱， 
Hong-tshue ê iô-kô, 

是綿綿綿的白雲。
sī mî-mî-mî ê pe̍h-hûn.

你敢知影？
Lí kám tsai-iánn?

嬰仔的搖笱， 
Enn-á ê iô-kô, 

是阿母溫柔的雙手。
sī a-bú un-jiû ê siang-tshiú.

第二課 摺飛行機
Tē-jī khò Tsih hue-lîng-ki

摺飛行機，
Tsih hue-lîng-ki, 

愛頂真。
ài tíng-tsin.

對甲準準準，
Tuì kah tsún-tsún-tsún,

摺甲齊齊齊。
tsih kah tsê-tsê-tsê.

咻一聲！飛出去！
Hiu tsi̍t siann! Pue --tshut-khì!

飛過樹頂，
Pue kuè tshiū tíng,

飛入去教室，
pue ji̍p-khì kàu-sik,

煞停佇老師的頭殼頂。
suah thîng tī lāu-su ê thâu-khak tíng.

哇！欲按怎？
Uah! Beh án-tsuánn?

第三課 緊來阮兜覕
Tē-sann khò Kín lâi Guán tau bih

風啊風！一直吹，
Hong --ah hong! It-ti̍t tshue,

雨啊雨！一直落。
hōo --ah hōo! It-ti̍t lo̍h.

樹仔、花蕊澹漉漉，
Tshiū-á, hue-luí tâm-lok-lok,

狗仔、貓咪走無路。
káu-á, niau-bî tsáu bô lōo.

緊來阮兜覕，
Kín lâi guán tau bih,

才袂予雨沃甲冷吱吱。
tsiah bē hōo hōo ak kah líng-ki-ki.

緊來阮兜覕，
Kín lâi guán tau bih,

才袂感冒、發燒；流鼻水。
Tsiah bē kám-mōo, huat-sio; lâu phīnn-tsuí.

第四課 老師較疼啥物人
Tē-sì khò Lāu-su khah thiànn siánn-mih lâng

阿明感覺老師較疼阿英。
A-bîng kám-kak lāu-su khah thiànn A-ing.

阿英感覺老師較疼阿明。
A-ing kám-kak lāu-su khah thiànn A-bîng.

老師講：
Lāu-su kóng:

阿明愛讀冊，
A-bîng ài tha̍k-tsheh,

阿英好性地，
A-ing hó sìng-tē,

老師予恁的愛平平濟。
lāu-su hōo lín ê ài pênn-pênn tsē.

第五課 三个囝
Tē-gōo khò Sann ê kiánn

阿水姆仔生三个，
A-tsuí-ḿ--á senn sann ê,

大漢的是醫生，
tuā-hàn--ê sī i-sing,

第二的做工程，
tē-jī--ê tsò kang-tîng,

細漢的咧賣冰，
sè-hàn--ê teh bē ping,

阿水伯仔真好命，
A-tsuí-peh--á tsin hó-miā,

有冰通食，
ū ping thang tsia̍h,

有厝通蹛，
ū tshù thang tuà,

熱人著痧，
jua̍h--lâng tio̍h-sua,

閣有醫生通共看。
koh ū i-sing thang kā khuànn.

