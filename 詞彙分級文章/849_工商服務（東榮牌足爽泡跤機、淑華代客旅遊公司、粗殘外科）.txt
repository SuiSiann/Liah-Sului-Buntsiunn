849 工商服務（東榮牌足爽泡跤機、淑華代客旅遊公司、粗殘外科）

長壽有祕方，
Tn̂g-siū ū pì-hng, 

氣血愛通順。
khì-hiat ài thong-sūn. 

東榮科技公司榮譽出品，
Tang-îng kho-ki kong-si îng-ū tshut-phín, 

東榮牌足爽泡跤機。
Tang-îng pâi tsiok sóng phàu kha ki. 

現代人生活緊張，
Hiān-tāi lâng sing-ua̍h kín-tiunn, 

壓力大，
ap-li̍k tuā, 

暗時失眠睏袂去，
àm-sî sit-bîn khùn bē khì, 

女性朋友氣血袂通順，
lú-sìng pîng-iú khì-hiat bē thong-sūn, 

跤手冰冷，
kha-tshiú ping-líng, 

這个時陣緊來倚靠這台東榮牌足爽泡跤機。
tsit ê sî-tsūn kín lâi uá-khò tsit tâi Tang-îng pâi tsiok sóng phàu kha ki. 

東榮牌足爽泡跤機，
Tang-îng pâi tsiok sóng phàu kha ki, 

會當拍通你肝經、神經、脾經、衝脈、任脈、帶脈，
ē-tàng phah-thong lí kuann-king, sîn-king, pî-king, tshiong-me̍h, jīm-me̍h, tài-me̍h, 

輸入氣血流走全身，
su-ji̍p khì-hueh lâu-tsáu tsuân-sin, 

功力增加一甲子。
kong-li̍k tsing-ka tsi̍t kah-tsí. 

東榮牌足爽泡跤機，
Tang-îng pâi tsiok sóng phàu kha ki, 

安全的專利，
an-tsuân ê tsuan-lī, 

石英加熱的系統呢，
tsio̍h-ing ka-jia̍t ê hē-thóng --neh, 

微電腦控制，
bî-tiān-náu khòng-tsè, 

溫度對零下五度到一百度由在你使用。
un-tōo tuì lîng hā gōo tōo kàu tsi̍t-pah tōo iû-tsāi lí sú-iōng. 

東榮牌足爽泡跤機，
Tang-îng pâi tsiok sóng phàu kha ki, 

會當炕豬跤，
ē-tàng khòng ti-kha, 

炕排骨，
khòng pâi-kut, 

也會當做火鍋鼎，
iā ē-tàng tsò hué-ko tiánn, 

一機多用途。
it ki to iōng-tôo. 

東榮牌足爽泡跤機，
Tang-îng pâi tsiok sóng phàu kha ki, 

堅固耐用，
kian-kòo nāi-iōng, 

美觀大方，
bí-kuan tāi-hong, 

會當予你傳囝傳孫傳後代。
ē-tàng hōo lí thuân kiánn thuân sun thuân hiō-tāi. 

東榮牌足爽泡跤機，
Tang-îng pâi tsiok sóng phàu kha ki, 

請到各大電器行，
tshiánn kàu kok tuā tiān-khì-hâng, 

電器量販店，
tiān-khì liōng-huàn-tiàm, 

大賣場購買。
tuā-bē-tiûnn kòo-bé. 

欲買愛認明，
Beh bé ài jīn-bîng, 

包裝外口有一个圓箍仔內底寫一个黃字的，
pau-tsong guā-kháu ū tsi̍t ê înn-khoo-á lāi-té siá tsi̍t ê N̂g --jī --ê, 

才是咱東榮牌足爽泡跤機。
tsiah sī lán Tang-îng pâi tsiok sóng phàu kha ki.

愛𨑨迌的你，
Ài tshit-thô ê lí, 

是毋是為著這站仔的劫機，
sī m̄ sī uī-tio̍h tsit-tsām-á ê kiap-ki, 

恐怖份子，
khióng-pòo-hūn-tsú, 

或者是旅遊意外事故驚甲毋敢出門？
hi̍k-tsiá sī lú-iû í-guā sū-kòo kiann kah m̄ kánn tshut-mn̂g? 

淑華代客旅遊公司，
Siok-huâ tāi kheh lú-iû kong-si, 

為恁解決所有旅遊的煩惱。
uī lín kái-kuat sóo-ū lú-iû ê huân-ló. 

淑華代客旅遊公司，
Siok-huâ tāi kheh lú-iû kong-si, 

承擔你所有的風險，
sîng-tam lí sóo-ū ê hong-hiám, 

予你無後顧之憂。
hōo lí bô hiō-kòo-tsi-iu. 

淑華代客旅遊公司呢，
Siok-huâ tāi kheh lú-iû kong-si --neh, 

幫你耍當地遊樂區，
pang lí sńg tong-tē iû-lo̍k-khu, 

幫你看當地美麗的景色，
pang lí khuànn tong-tē bí-lē ê kíng-sik, 

幫你食當地的美食，
pang lí tsia̍h tong-tē ê bí-si̍t, 

幫你蹛五星級的飯店，
pang lí tuà gōo tshenn-kip ê pn̄g-tiàm, 

幫你買當地的名產，
pang lí bé tong-tē ê bîng-sán, 

幫你翕當地古蹟名勝風景的相片。
pang lí hip tong-tē kóo-tsik bîng-sìng hong-kíng ê siòng-phìnn. 

淑華代客旅遊公司，
Siok-huâ tāi kheh lú-iû kong-si, 

服務親切，
ho̍k-bū tshin-tshiat, 

價錢公道，
kè-tsînn kong-tō, 

團費和落地簽證敆著小費，
thuân-huì hām lo̍h-tē tshiam-tsìng kap-tio̍h sió-huì, 

全程呢，
tsuân-tîng --neh, 

無自費的項目。
bô tsū-huì ê hāng-bo̍k. 

淑華代客旅遊公司，
Siok-huâ tāi kheh lú-iû kong-si, 

地址佇高雄市冤枉區了錢路一號五樓。
tē-tsí tī Ko-hiông-tshī uan-óng khu liáu-tsînn lōo it hō gōo lâu. 

免付費服務電話，
Bián hù-huì ho̍k-bū tiān-uē, 

空八空空炕肉骨炕肉飯，
khòng pat khòng khòng khòng bah-kut khòng-bah pn̄g, 

空八空空炕肉骨炕肉飯。
khòng pat khòng khòng khòng bah-kut khòng-bah pn̄g.

香港跤，
Hiong-káng-kha, 

癢啊癢，
tsiūnn --ah tsiūnn, 

抓甲破皮面憂憂。
liàu kah phuà-phuê bīn-iu-iu. 

生跤液，
Senn kha-sio̍h, 

臭kōnn-kōnn，
tshàu-kōnn-kōnn, 

予人鼻著面反烏。
hōo lâng phīnn--tio̍h bīn huán-oo. 

透早昏去到下晡，
Thàu-tsá hūn--khì kàu ē-pōo, 

逐工製造歹空氣，
ta̍k kang tsè-tsō pháinn khong-khì, 

厝內親人也連累，
tshù-lāi tshin-lâng iā liân-luī, 

厝邊頭尾真衰潲，
tshù-pinn-thâu-bué tsin sue-siâu, 

路頭看著𧮙姦撟。
lōo-thâu khuànn-tio̍h tshoh-kàn-kiāu. 

免煩惱，
Bián huân-ló, 

免憂愁，
bián iu-tshiû, 

粗殘外科來解救。
Tshoo-tshân guā-kho lâi kái-kiù. 

手術刀，
Tshiú-su̍t-to, 

真好用，
tsin hó-īng, 

毋但工省錢也省，
m̄-nā kang síng tsînn iā síng, 

一擺跤骨剁齊齊，
tsi̍t pái kha-kut tok-tsê-tsê, 

香港腳袂閣纏綴。
hiong-káng-kha bē koh tînn-tuè. 

粗殘外科專門治療香港跤，
Tshoo-tshân guā-kho tsuan-bûn tī-liâu hiong-káng-kha, 

一擺手術，
tsi̍t pái tshiú-su̍t, 

永遠根除。
íng-uán kin-tû. 

粗殘外科地址佇高雄市洗身軀溫泉路十二號，
Tshoo-tshân guā-kho tē-tsí tī Ko-hiông-tshī sé-sin-khu un-tsuânn lōo tsa̍p-jī hō, 

粗殘外科。
Tshoo-tshân guā-kho.

