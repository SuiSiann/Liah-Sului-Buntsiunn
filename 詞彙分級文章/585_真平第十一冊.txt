585 真平第十一冊

第一課 咱攏是臺灣人
Tē-it khò Lán lóng sī Tâi-uân-lâng

咱攏是臺灣人，
Lán lóng sī Tâi-uân-lâng,

族群真濟款，
tso̍k-kûn tsin tsē khuán,

文化誠多元。
bûn-huà tsiânn to-guân.

咱攏是臺灣人，
Lán lóng sī Tâi-uân-lâng,

高山、平埔是遠親，
ko-suann, pênn-poo sī uán-tshin,

福佬、客家蹛鬥陣，
hô-ló, kheh-ka tuà tàu-tīn,

新舊住民一家親，
sin kū tsū-bîn tsi̍t ke tshin,

臺灣是咱的根。
Tâi-uân sī lán ê kin.

咱攏是臺灣人，
Lán lóng sī Tâi-uân-lâng,

賽夏族矮靈祭誠出名。
Sài-hā-tso̍k é-lîng-tsè tsiânn tshut-miâ.

泰雅族拍獵、織布好名聲。
Thài-ngá-tso̍k phah-la̍h, tsit pòo hó miâ-siann.

達悟族坐枋仔船掠飛烏，
Ta̍t-ngōo-tso̍k tsē pang-á-tsûn lia̍h pue-oo,

大風大湧攏毋驚。
tuā hong tuā íng lóng m̄ kiann.

布農族八部合音上好聽，
Pòo-lông-tso̍k peh pōo ha̍p im siōng hó-thiann,

拍獵高手排頭名。
phah-la̍h ko-tshiú pâi thâu-miâ.

福佬、客家肯拍拚，
Hô-ló, kheh-ka khíng phah-piànn,

新住民晟養臺灣囝，
sin-tsū-bîn tshiânn-ióng Tâi-uân kiánn,

多元族群仝心向前行，
to-guân tso̍k-kûn kāng sim hiòng-tsiân kiânn,

創造臺灣好名聲。
tshòng-tsō Tâi-uân hó miâ-siann.

第二課 出國去觀光
Tē-jī khò Tshut-kok khì kuan-kong

阿宗，阿宗，
A-tsong, A-tsong,

定定出國觀光。
tiānn-tiānn tshut-kok kuan-kong.

去日本，食壽司；
Khì Ji̍t-pún, tsia̍h su-sih;

去泰國，看廟寺；
khì Thài-kok, khuànn biō-sī;

去美國，踅#夏威夷#；
khì Bí-kok, se̍h #夏威夷#;

去法國，看聖母院；
khì Huat-kok, khuànn Sìng-bó-īnn;

去澳洲，擠羊奶；
khì Ò-tsiu, tsik iûnn-ling;

去紐西蘭，
khì Liú-se-lân,

看牧草青青青，
khuànn bo̍k-tsháu tshenn-tshenn-tshenn,

一大片，到天邊。
tsi̍t tuā phìnn, kàu thinn-pinn.

第三課 電腦會曉揀塗豆
Tē-sann khò Tiān-náu ē-hiáu kíng thôo-tāu

阿媽：秀娟，你看電視廣告，電腦嘛會曉揀塗豆喔！
A-má: Siù-kuan, lí khuànn tiān-sī kóng-kò, tiān-náu mā ē-hiáu kíng thôo-tāu --ooh!

秀娟：是啊！電腦會曉做真濟代誌，阮老師攏用電腦來咧上課呢！
Siù-kuan: Sī --ah! Tiān-náu ē-hiáu tsò tsin tsē tāi-tsì, guán lāu-su lóng iōng tiān-náu lâi teh siōng-khò --neh!

阿媽：電腦遮爾方便喔？
A-má: Tiān-náu tsiah-nī hong-piān --ooh?

秀娟：真濟人會用電腦來拍字、畫圖、算數、買物件。
Siù-kuan: Tsin tsē lâng ē iōng tiān-náu lâi phah jī, uē-tôo, sǹg-siàu, bé mi̍h-kiānn.

阿媽：若按呢，我有一項代誌想欲請電腦鬥相共。
A-má: Nā án-ne, guá ū tsi̍t hāng tāi-tsì siūnn-beh tshiánn tiān-náu tàu-sann-kāng.

秀娟：啥物代誌？
Siù-kuan: Siánn-mih tāi-tsì?

阿媽：你毋是講電腦真𠢕，真巧，敢會使叫伊共我掠龍一下？
A-má: Lí m̄ sī kóng tiān-náu tsin gâu, tsin khiáu, kám ē-sái kiò i kā guá lia̍h-lîng --tsi̍t-ē?

秀娟：這，阿媽，我來就好。
Siù-kuan: Tse, a-má, guá lâi tō hó.

第四課 阿川真好禮
Tē-sì khò A-tshuan tsin hó-lé

有一工，
Ū tsi̍t kang, 

阿川坐公車欲去學校讀冊，
A-tshuan tsē kong-tshia beh khì ha̍k-hāu tha̍k-tsheh, 

伊上車的時，
i tsiūnn-tshia ê sî, 

公車內拄仔好賰一个位。
kong-tshia lāi tú-á-hó tshun tsi̍t ê uī. 

經過兩站，
King-kuè nn̄g tsām, 

有一个老阿公上車，
ū tsi̍t ê lāu a-kong tsiūnn-tshia, 

伊隨徛起來，
i suî khiā --khí-lâi,

這位老阿公就講:「囡仔兄，你實在真好禮。我閣誠勇健，會堪得徛，
tsit uī lāu a-kong tō kóng: “Gín-á-hiann, lí si̍t-tsāi tsin hó-lé. Guá koh tsiânn ióng-kiānn, ē-kham-tit khiā,

你毋免讓位予我坐。」
lí m̄-bián niū-uī hōo guá tsē.”

這位老阿公那講那共阿川揤落去坐。
Tsit uī lāu a-kong ná kóng ná kā A-tshuan tshi̍h lo̍h-khì tsē. 

過無偌久，
Kuè bô guā kú, 

阿川閣徛起來，
A-tshuan koh khiā --khí-lâi, 

老阿公就共伊呵咾講：「囡仔兄，我知影你真好禮，
lāu a-kong tō kā i o-ló kóng: “Gín-á-hiann, guá tsai-iánn lí tsin hó-lé,

毋過真正無需要讓位予我。」
m̄-koh tsin-tsiànn bô su-iàu niū-uī hōo --guá.”

後來阿川閣徛起來幾若擺，
Āu-lâi A-tshuan koh khiā khí-lâi kuí-nā pái, 

攏去予阿公揤落去坐，
lóng khì hōo a-kong tshi̍h lo̍h-khì tsē, 

最後阿川就哭出來矣。
tsuè-āu A-tshuan tō khàu --tshut-lâi --ah. 

老阿公問伊：「囡仔兄，你是按怎咧哭？」
Lāu a-kong mn̄g i: “Gín-á-hiann, lí sī án-tsuánn teh khàu?”

阿川就講：「我的學校已經過幾若站矣，你攏無欲予我落車。」
A-tshuan tō kóng: “Guá ê ha̍k-hāu í-king kuè kuí-nā tsām --ah, lí lóng bô beh hōo guá lo̍h-tshia.”

第五課 阿爹的飯包
Tē-gōo khò A-tia ê pn̄g-pau

每一日早起時，天猶未光
Muí tsi̍t ji̍t tsá-khí-sî, thinn iáu-buē kng

阿爹就帶著飯包
A-tia tō tuà tio̍h pn̄g-pau

騎著鐵馬，離開厝
Khiâ tio̍h thih-bé, lī-khui tshù

出去溪埔替人搬砂石
tshut-khì khe-poo thè lâng puann sua-tsio̍h

每一暝阮攏咧想
Muí tsi̍t mê guán lóng teh siūnn

阿爹的飯包到底啥物款
A-tia ê pn̄g-pau tàu-té siánn-mih khuán

早頓阮佮阿兄食包仔配豆奶
Tsá-tǹg guán kah a-hiann tsia̍h pau-á phuè tāu-ling

阿爹的飯包起碼也有一粒卵
A-tia ê pn̄g-pau khí-má iā ū tsi̍t lia̍p nn̄g

若無按怎替人搬砂石
Nā bô án-tsuánn thè lâng puann sua-tsio̍h

有一日早起時，天猶烏烏
Ū tsi̍t ji̍t tsá-khí-sî, thinn iáu oo-oo

阮偷偷走入去灶跤內，掀開
Guán thau-thau tsáu ji̍p-khì tsàu-kha lāi, hian--khui

阿爹的飯包：無半粒卵
A-tia ê pn̄g-pau: bô puànn lia̍p nn̄g

三條菜脯，番薯簽摻飯
sann tiâu tshài-póo, han-tsî-tshiam tsham pn̄g

