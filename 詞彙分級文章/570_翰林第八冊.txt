570 翰林第八冊

第一課 予你臆
Tē-it khò Hōo lí ioh

免貼郵票，會當寄批；
Bián tah iû-phiò, ē-tàng kià-phue;

免用色筆，會當畫花；
bián iōng sik-pit, ē-tàng uē hue;

欲揣資料，
beh tshuē tsu-liāu,

毋免掀冊；
m̄-bián hian tsheh;

欲買物件，
beh bé mi̍h-kiānn,

毋免踅街。
m̄-bián se̍h-ke.

啥物物件？
Siánn-mih mi̍h-kiānn?

予你來臆。
Hōo lí lâi ioh.

你若臆著，
Lí nā ioh--tio̍h,

101會放煙火。
101 ē pàng ian-hué.

第二課 未來車
Tē-jī khò Bī-lâi-tshia

未來車，我上愛。
Bī-lâi-tshia, guá siōng ài.

載我去環遊世界。
Tsài guá khì khuân-iû sè-kài.

遇著海，做船仔開。
Gū-tio̍h hái, tsò tsûn-á khui.

遇著山，做飛行機駛。
Gū-tio̍h suann, tsò hue-lîng-ki sái.

無欲駛，
Bô beh sái,

收收咧，
siu-siu --leh,

囥佇橐袋仔內。
khǹg tī lak-tē-á lāi.

未來車，偌好你敢知？
Bī-lâi-tshia, guā hó lí kám tsai?

第三課 鼓吹花
Tē-sann khò Kóo-tshue-hue

咱彼个巷仔口，
Lán hit ê hāng-á-kháu,

鼓吹花，開透透。
kóo-tshue-hue, khui-thàu-thàu.

囡仔攏來走相掠，
Gín-á lóng lâi tsáu-sio-lia̍h,

大人泡茶食塗豆。
Tuā-lâng phàu-tê tsia̍h thôo-tāu.

茄仔色的鼓吹花，
Kiô-á-sik ê kóo-tshue-hue,

對巷仔口開到巷仔尾，
uì hāng-á-kháu khui kàu hāng-á-bué,

共厝邊頭尾的感情，
kā tshù-pinn-thâu-bué ê kám-tsîng,

牽牽做一伙。
khan-khan tsò tsi̍t hué.

第四課 雨來，福就來
Tē-sì khò Hōo lâi, hok tō lâi

雷公爍爁直直霆。
Luî-kong sih-nah ti̍t-ti̍t tân.

村長放送：
Tshuan-tiúnn hòng-sàng:

「欲落雨矣，
“Beh lo̍h-hōo --ah,

請村民緊來廟埕，
tshiánn tshuan-bîn kín lâi biō-tiânn,

共福伯仔收塗豆。」
kā Hok-peh--á siu thôo-tāu.”

聽著放送，
Thiann-tio̍h hòng-sàng,

逐家攏來鬥跤手，
ta̍k-ke lóng lâi tàu-kha-tshiú,

塗豆攏無予雨沃著。
thôo-tāu lóng bô hōo hōo ak--tio̍h.

福伯仔煠塗豆來答謝逐家。
Hok-peh--á sa̍h thôo-tāu lâi tap-siā ta̍k-ke.

第五課 照鏡
Tē-gōo khò Tsiò kiànn

徛佇圓鏡的面頭前，
Khiā tī înn kiànn ê bīn-thâu-tsîng,

我斟酌看：
guá tsim-tsiok khuànn:

面洗有清氣無？
Bīn sé ū tshing-khì --bô?

有好笑神無？
Ū hó-tshiò-sîn --bô?

徛佇心鏡的面頭前，
Khiā tī sim-kiànn ê bīn-thâu-tsîng,

我詳細想：
guá siông-sè siūnn:

貧惰仙有趕出去無？
Pîn-tuānn-sian ū kuánn --tshut-khì --bô?

有骨力、有用心無？
Ū kut-la̍t, ū iōng-sim --bô?

快樂的花有開起來無？
Khuài-lo̍k ê hue ū khui khí-lâi --bô?

