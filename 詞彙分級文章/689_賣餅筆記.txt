689 賣餅筆記

逐工下晡兩點，
Ta̍k kang ē-poo nn̄g tiám, 

我攏去排擔仔賣餅，
guá lóng khì pâi tànn-á bē piánn, 

若無遲宕著，
nā bô tî-tōng --tio̍h, 

差不多兩點半較加就有餅通賣。
tsha-put-to nn̄g tiám puànn khah-ke tō ū piánn thang bē.

我擔仔的對面是一間銀行，
Guá tànn-á ê tuì-bīn sī tsi̍t king gîn-hâng, 

不時攏有提款、
put-sî lóng ū thê-khuán, 

存款的人咧出入，
tsûn-khuán ê lâng teh tshut-ji̍p, 

真鬧熱。
tsin lāu-jia̍t.  

出出入入的人是五花十色，
Tshut-tshut-ji̍p-ji̍p ê lâng sī gōo-hue-tsa̍p-sik, 

拄著仔嘛會看著駛 bián-juh#（BENZ）#、
tú-tio̍h-á mā ē khuànn-tio̍h sái bián-juh #(BENZ)#, 

穿西裝、
tshīng se-tsong, 

結油炸粿的人。
kat iû-tsia̍h-kué ê lâng. 

我斟酌共伊看，
Guá tsim-tsiok kā i khuànn, 

發現銀行的服務員對遮的人特別好禮，
huat-hiān gîn-hâng ê ho̍k-bū-guân tuì tsia-ê lâng ti̍k-pia̍t hó-lé, 

因為逐擺攏笑微微共in送到位。
in-uī ta̍k-pái lóng tshiò-bî-bî kā in sàng kàu-uī.

我的擔仔後壁，
Guá ê tànn-á āu-piah, 

有一間義民廟。
ū tsi̍t king Gī-bîn-biō. 

這間廟拄仔好提供一寡仔逐日閒so-so，
Tsit king biō tú-á-hó thê-kiong tsi̍t-kuá-á ta̍k ji̍t îng-so-so, 

無代誌通做的人一个集會場所。
bô tāi-tsì thang tsò ê lâng tsi̍t ê tsi̍p-huē tiûnn-sóo. 

廟無蓋大間，
Biō bô kài tuā king, 

前廊的正爿囥一塊長桌仔佮幾條椅仔，
tsîng-lông ê tsiànn-pîng khǹg tsi̍t tè tn̂g toh-á kah kuí liâu í-á, 

倒手爿嘛囥一个害膨椅，
tò-tshiú-pîng mā khǹg tsi̍t ê hāi phòng-í, 

不時都會看著一、兩个人佇遐開講，
put-sî to ē khuànn-tio̍h tsi̍t, nn̄g ê lâng tī hia khai-káng, 

有當時仔有人睏佇椅條頂，
ū tang-sî-á ū lâng khùn tī í-liâu-tíng, 

有人戇神戇神坐佇害膨椅，
ū lâng gōng-sîn gōng-sîn tsē tī hāi phòng-í, 

我想講in實在有夠好命，
guá siūnn-kóng in si̍t-tsāi ū-kàu hó-miā, 

我逐工拚甲大粒汗細粒汗，
guá ta̍k kang piànn kah tuā lia̍p kuānn sè lia̍p kuānn,

in逐工都閒仙仙。
in ta̍k kang to îng-sian-sian.

有一工天氣真寒，
Ū tsi̍t kang thinn-khì tsin kuânn, 

有一个羅漢跤仔睏佇害膨椅面頂，
ū tsi̍t ê lô-hàn-kha-á khùn tī hāi phòng-í bīn-tíng, 

膨椅跤有三、四个空米酒矸仔，
phòng-í-kha ū sann,sì ê khang bí-tsiú kan-á, 

伊干焦蓋一領薄薄的被單，
I kan-na kah tsi̍t niá po̍h-po̍h ê phuē-tuann, 

看伊的跤真有規律咧咇咇掣，
khuànn i ê kha tsin ū kui-lu̍t teh phi̍h-phi̍h-tshuah, 

一定真寒。
it-tīng tsin kuânn. 

我看著這款情景，
Guá khuànn-tio̍h tsit khuán tsîng-kíng, 

心嘛綴伊寒起來！
sim mā tuè i kuânn --khí-lâi! 

彼个人無某無猴，
Hit ê lâng bô-bóo-bô-kâu, 

一个人飽就規家伙仔飽，
tsi̍t ê lâng pá tō kui-ke-hué-á pá, 

想欲度一下仔三頓，
siūnn-beh tōo tsi̍t-ē-á sann-tǹg, 

小可拚一下，
sió-khuá piànn --tsi̍t-ē, 

應該無問題，
ing-kai bô būn-tê, 

伊煞欲食毋討趁，
i suah beh tsia̍h m̄ thó-thàn, 

甘願過這款的日子，
kam-guān kuè tsit khuán ê ji̍t-tsí, 

講起來真了然。
kóng --khí-lâi tsin liáu-jiân.

「頭家！
“Thâu-ke! 

燒的餅買兩塊」一个人客的叫聲共我搝轉來現實的生活。
Sio--ê piánn bé nn̄g tè” tsi̍t ê lâng-kheh ê kiò-siann kā guá giú tńg-lâi hiān-si̍t ê sing-ua̍h.

「欲摻胡椒無？」
“Beh tsham hôo-tsio --bô?”

伊笑笑仔頕頭。
I tshiò-tshiò-á tàm-thâu. 

佇伊咧等餅的時，
Tī i teh tán piánn ê sî, 

阮開始講起來，
guán khai-sí káng --khí-lâi, 

伊問講：
i mn̄g kóng: 

「頭家！
“Thâu-ke! 

你的餅呔會缺角，
Lí ê piánn thài ē khih-kak, 

別人賣的毋是攏圓的？」
pa̍t-lâng bē--ê m̄ sī lóng înn--ê?”

「你敢遐爾注重餅的形？」
“Lí kám hiah-nī tsù-tiōng piánn ê hîng?” 

伊搖頭講「無啦。」
I iô-thâu kóng “Bô--lah.” 

我閣紲落去講：
Guá koh suà--lo̍h-khì kóng: 

「這號做#『開口笑』#啦！
“Tse hō-tsò #‘開口笑’# --lah! 

圓的代表團圓、圓滿，
Înn--ê tāi-piáu thuân-înn, uân-buán, 

這是真好，
tse sī tsin hó, 

但是世間事總無法度逐項攏遐圓滿。
tān-sī sè-kan-sū tsóng bô-huat-tōo ta̍k hāng lóng hiah uân-buán. 

咱共餅留一个仔缺角，
Lán kā piánn lâu tsi̍t-ê-á khih-kak, 

就表示世間事毋是逐項圓滿的，
tō piáu-sī sè-kan-sū m̄ sī ta̍k hāng uân-buán--ê,

人著愛笑笑仔來面對。
lâng tio̍h-ài tshiò-tshiò-á lâi bīn-tuì. 

這也表示一種希望，
Tse iā piáu-sī tsi̍t tsióng hi-bāng, 

希望有一工咱的努力會共缺角補起來，
hi-bāng ū tsi̍t kang lán ê lóo-li̍k ē kā khih-kak póo --khí-lâi, 

咱的願望會閣較圓滿。」
lán ê guān-bōng ē koh-khah uân-buán.” 

伊用欽佩的眼光共我看一下，
I īng khim-puē ê gán-kong kā guá khuànn --tsi̍t-ē, 

忽然間予我感覺佮人客接接，
hut-jiân-kan hōo guá kám-kak kah lâng-kheh tsih-tsiap, 

有時會當予我的生活變甲足實在的。
ū-sî ē-tàng hōo guá ê sing-ua̍h piàn kah tsiok si̍t-tsāi --ê.

