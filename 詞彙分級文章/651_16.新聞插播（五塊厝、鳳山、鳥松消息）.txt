651 16.新聞插播（五塊厝、鳳山、鳥松消息）

新聞插播（五塊厝、鳳山、鳥松消息）
Sin-bûn tshah-pòo (Gōo-tè-tshù, Hōng-suann, Tsiáu-tshîng siau-sit)




新聞插播，
Sin-bûn tshah-pòo, 

本台特派記者恆春仔獨家採訪烏白來消息。
pún tâi ti̍k-phài kì-tsiá Hîng-tshun--á to̍k-ka tshái-hóng oo-pe̍h-lâi siau-sit.




五塊厝消息。
Gōo-tè-tshù siau-sit. 

蹛佇五塊厝的楊桃呢看著飯煞毋敢食，
Tuà tī Gōo-tè-tshù ê Iûnn-tô --neh khuànn-tio̍h pn̄g suah m̄ kánn tsia̍h, 

根據呢楊桃in老母共恆春仔講這个囡仔呢，
kin-kì --neh Iûnn-tô in lāu-bú kā Hîng-tshun-á kóng tsit ê gín-á --neh, 

對這昨日呢就佮朋友去拍麻雀，
tuì tse tso̍h--ji̍t --neh tiō kah pîng-iú khì phah-muâ-tshiok, 

拌兩工兩个才轉來，
puānn nn̄g kang nn̄g ê tsiah tńg--lâi, 

啊明明是一碗白飯但是看起來
ah bîng-bîng sī tsi̍t uánn pe̍h-pn̄g tān-sī khuànn --khí-lâi 

像彼麻雀子仔按呢一子一子，
tshiūnn he muâ-tshiok-jí-á án-ne tsi̍t jí tsi̍t jí, 

所以煞毋敢食飯。
sóo-í suah m̄ kánn tsia̍h pn̄g.




恆春仔佇遮苦勸咱這个聽眾朋友呢，
Hîng-tshun-á tī tsia khóo-khǹg lán tsit ê thiann-tsiòng pîng-iú --neh, 

鳥仔毋通跋，
tsiáu-á m̄-thang pua̍h, 

跋久會無性命，
pua̍h kú ē bô sìnn-miā, 

警察也會掠。
kíng-tshat iā ē lia̍h. 




鳳山青年路消息。
Hōng-suann Tshing-liân-lōo siau-sit. 

蹛佇咧鳳山青年路外號塗豆仁的阿仁仔呢，
Tuà tī-leh Hōng-suann Tshing-liân-lōo guā-hō Thôo-tāu-lîn ê A-lîn--á --neh, 

放棄著聲樂了後呢，
hòng-khì tio̍h siann-ga̍k liáu-āu --neh, 

換學這个bai-óo-lín就是#小提琴#啦！
uānn o̍h tsit ê bai-óo-lín tō sī #小提琴# --lah! 

想袂到呢學無幾工，
Siūnn bē kàu --neh o̍h bô kuí kang, 

蹛佇in遐的厝邊頭尾呢，
tuà tī in hia ê tshù-pinn-thâu-bué --neh, 

成立了鋸雞仔自救委員會。
sîng-li̍p liáu Kù ke-á tsū-kiù uí-uân-huē. 

根據當地居民指出呢，
Kin-kì tong-tē ki-bîn tsí-tshut --neh, 

阿仁仔佇咧學bai-óo-lín的時陣親像鋸雞仔仝款，
A-lîn-á tī-leh o̍h bai-óo-lín ê sî-tsūn tshin-tshiūnn kù ke-á kāng-khuán, 

害著in遐的囡仔呢，
hāi tio̍h in hia ê gín-á --neh, 

一工著愛收驚幾若擺，
tsi̍t kang to̍h-ài siu-kiann kuí-nā pái, 

大人聽甲雞母皮落甲規塗跤，
tuā-lâng thiann kah ke-bó-phuê lak kah kui thôo-kha, 

因此呢阿仁仔不得不放棄著學bai-óo-lín囉！
in-tshú --neh A-lîn-á put-tik-put hòng-khì tio̍h o̍h bai-óo-lín --looh!




鳥松消息。
Tsiáu-tshîng siau-sit. 

鳥松出身的歌壇新秀呢檳榔#阿妹#，
Tsiáu-tshîng tshut-sin ê kua-tuânn sin-siù --neh pun-nn̂g #阿妹#, 

自從推出了第一塊專輯「愛著你的跤頭趺」了呢，
tsū-tsiông thui-tshut liáu tē-it tè tsuan-tsi̍p “Ài-tio̍h lí ê kha-thâu-u” liáu --neh, 

轟動了全國，
hong-tōng liáu tsuân-kok, 

佇咧三個月內底呢，
tī-leh sann kò gue̍h lāi-té --neh, 

賣出了成百萬塊，
bē-tshut liáu tsiânn pah-bān tè, 

這馬呢，
tsit-má --neh, 

閣推出第二塊新的專輯，
koh tshui-tshut tē-lī tè sin ê tsuan-tsi̍p, 

「傷心的#さいせいにほんごとうきょう#印度#いちばん#五四三賴賴趖#おじいさん#」
“Siong-sim ê #さいせいにほんごとうきょう#Ìn-tōo#いちばん#gōo sì sann luā-luā-sô#おじいさん#”

希望愛護這个檳榔#阿妹#的聽眾朋友呢，
hi-bāng ài-hōo tsit ê pun-nn̂g #阿妹# ê thiann-tsiòng pîng-iú --neh, 

會當去捀場這塊「傷心的#さいせいにほんごとうきょう#印度#いちばん#五四三賴賴趖#おじいさん#」。
ē-tàng khì phâng-tiûnn tsit tè "Siong-sim ê#さいせいにほんごとうきょう#Ìn-tōo #いちばん#gōo sì sann luā-luā-sô #おじいさん#”.




以上是咱番薯之聲本部獨家所提供，
Í-siōng sī lán Han-tsî-tsi-siann pún pōo to̍k-ka sóo thê-kiong, 

由本台特派記者恆春仔為你採訪烏白來新聞，
iû pún tâi ti̍k-phài kì-tsiá Hîng-tshun-á uī lí tshái-hóng oo-pe̍h-lâi sin-bûn, 

感謝收聽。
kám-siā siu-thiann.

