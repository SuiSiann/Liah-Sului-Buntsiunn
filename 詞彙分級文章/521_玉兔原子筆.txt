521 玉兔原子筆

「玉兔原子筆」
“Gio̍k-thòo guân-tsú-pit”




現時的文具會使講是真進步，
Hiān-sî ê bûn-kū ē-sái kóng sī tsin tsìn-pōo, 

物件真濟款，
mi̍h-kiānn tsin tsē khuán, 

造型嘛千變萬化，
tsō-hîng mā tshian-piàn-bān-huà, 

古錐閣好用，
kóo-tsui koh hó-īng, 

毋過咱小可仔共伊注意一下，
m̄-koh lán sió-khuá-á kā i tsù-ì --tsi̍t-ē, 

大部份是日本品牌，
tāi-pōo-hūn sī Ji̍t-pún phín-pâi, 

日本人好欲閣較好，
Ji̍t-pún-lâng hó beh koh-khah hó, 

不時有新產品、新造型。
put-sî ū sin sán-phín, sin tsō-hîng. 




佇這堆日日新的文具市場裡，
Tī tsit tui ji̍t-ji̍t sin ê bûn-kū tshī-tiûnn--lí, 

閣有一个老朋友，
koh ū tsi̍t ê lāu pîng-iú, 

伊就是今年四十外歲的玉兔牌原子筆，
i tō sī kin-nî sì-tsa̍p guā huè ê Gio̍k-thòo-pâi guân-tsú-pit, 

黃色的筆管，
n̂g-sik ê pit-kóng, 

藍色的筆蓋，
nâ-sik ê pit-kuà, 

四十外年無換新衫，
sì-tsa̍p guā nî bô uānn sin sann, 

無變新款，
bô piàn sin khuán, 

伊真正是咱忠實的老朋友、老國寶、老長壽。
i tsin-tsiànn sī lán tiong-si̍t ê lāu pîng-iú, lāu kok-pó, lāu-tn̂g-siū. 




玉兔原子筆是玉兔文具公司的產品，
Gio̍k-thòo guân-tsú-pit sī Gio̍k-thòo bûn-kū kong-si ê sán-phín, 

公司佇1947年成立，
kong-si tī 1947 nî sîng-li̍p, 

工廠佇宜蘭五結，
kang-tshiúnn tī Gî-lân Gōo-kiat, 

原子筆1966年出世的時，
guân-tsú-pit 1966 nî tshut-sì ê sî, 

是當年第一枝臺灣製的原子筆。
sī tong-nî tē it ki Tâi-uân tsè ê guân-tsú-pit. 

斯當時「原子」代表高科技，
Su-tong-sî “guân-tsú” tāi-piáu ko-kho-ki, 

原子筆比萬年筆較利便、好用，
guân-tsú-pit pí bān-liân-pit khah lī-piān, hó-iōng, 

算是高科技產品，
sǹg sī ko-kho-ki sán-phín, 

就將伊的英語名「鋼珠筆」換一个高科技的名——「原子筆」。
tō tsiong i ê Ing-gí miâ “kǹg-tsu-pit” uānn tsi̍t ê ko-kho-ki ê miâ—— “guân-tsú-pit.”




這枝筆四十外年無變心，
Tsit ki pit sì-tsa̍p guā nî bô piàn-sim, 

這間公司嘛五十年堅持臺灣製造，
tsit king kong-si mā gōo-tsa̍p nî kian-tshî Tâi-uân tsè-tsō, 

工廠無徙去中國，
kang-tshiúnn bô suá khì Tiong-kok, 

予咱臺灣人有就業機會，
hōo lán Tâi-uân-lâng ū tsiū-gia̍p ki-huē, 

現時猶有這款臺灣心、臺灣情的頭家，
hiān-sî iáu ū tsit khuán Tâi-uân sim, Tâi-uân tsîng ê thâu-ke, 

我就學一句電視廣告詞共伊呵咾——「足感心的！」
guá tō o̍h tsi̍t kù tiān-sī kóng-kò-sû kā i o-ló—— “Tsiok kám-sim --ê!” 




現時伊閣將工廠改裝做觀光工廠，
Hiān-sî i koh tsiong kang-tshiúnn kái-tsong tsò kuan-kong kang-tshiúnn, 

每工攏開放觀光，
muí kang lóng khai-hòng kuan-kong, 

予咱了解各種產品的製造流程，
hōo lán liáu-kái kok-tsióng sán-phín ê tsè-tsō liû-tîng, 

家己動手做一寡#DIY#的文具，
ka-kī tāng-tshiú tsò tsi̍t-kuá #DIY# ê bûn-kū, 

嘛會使訂製產品，
mā ē-sái tīng-tsè sán-phín, 

做大量贈送親情朋友的禮物，
tsò tāi-liōng tsīng-sàng tshin-tsiânn pîng-iú ê lé-bu̍t, 

親像講做大生日、結婚、團體活動等等。
tshin-tshiūnn kóng tsò tuā-senn-ji̍t, kiat-hun, thuân-thé ua̍h-tāng tíng-tíng. 




人講「衫著愛新，人著愛舊」，
Lâng kóng “Sann tio̍h ài sin, lâng tio̍h ài kū”, 

有這位忠實的老朋友，
ū tsit uī tiong-si̍t ê lāu pîng-iú, 

下擺咱若買文具，
ē-pái lán nā bé bûn-kū, 

著愛會記得共伊交關，
tio̍h-ài ē-kì-tit kā i kau-kuan, 

共伊照顧，
kā i tsiàu-kòo, 

予伊臺灣員工的飯碗顧會牢。
hōo i Tâi-uân uân-kang ê pn̄g-uánn kòo ē tiâu.

