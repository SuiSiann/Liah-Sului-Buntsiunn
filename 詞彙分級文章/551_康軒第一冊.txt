551 康軒第一冊

第一課 我真有禮貌
Tē-it khò Guá tsin ū lé-māu

阿公𠢕早，
A-kong gâu-tsá,

阿媽𠢕早，
a-má gâu-tsá,

我欲去讀冊。
guá beh khì tha̍k-tsheh.

再會，再會，
Tsài-huē, tsài-huē,

我會聽老師的話。
guá ē thiann lāu-su ê uē.

第二課 阿弟仔
Tē-jī khò A-tī-á

阿母搖，阿媽惜，
A-bú iô, a-má sioh.

搖來搖去，阿弟仔有睏無？
Iô lâi iô khì, a-tī-á ū khùn --bô?

阿爸抱，阿公惜，
A-pah phō, a-kong sioh, 

抱來抱去，抱去佗𨑨迌？
phō lâi phō khì, phō khì tó tshit-thô?

第三課 老師真歡喜
Tē-sann khò Lāu-su tsin huann-hí

早起，早起，讀冊做陣去，
Tsá-khí, tsá-khí, tha̍k-tsheh tsò-tīn khì, 

同學攏準時，老師真歡喜。
tông-ha̍k lóng tsún-sî, lāu-su tsin huann-hí.

第四課 寫字佮畫圖
Tē-sì khò Siá-jī kah uē-tôo

學寫字，用鉛筆，寫毋著，用拭仔拭。
O̍h siá-jī, iōng iân-pit, siá m̄-tio̍h, iōng tshit-á tshit.

欲畫圖，用蠟筆，畫予媠媠著第一。
Beh uē-tôo, iōng la̍h-pit, uē hōo suí suí tio̍h tē-it.

第五課 貓咪愛洗面
Tē-gōo khò Niau-bî ài sé-bīn

貓咪貓咪愛洗面，共手當做是面巾；
Niau-bî niau-bî ài sé-bīn, kā tshiú tòng-tsò sī bīn-kin;

毛軟軟，手輕輕，
moo nńg-nńg, tshiú khin-khin,

逐工洗，蓋認真，
ta̍k kang sé, kài jīn-tsin, 

面洗好，有精神。
bīn sé hó, ū tsing-sîn.

