903 囥咧鎮地，擲掉討債

摒掃對我來講是大工事，
Piànn-sàu tuì guá lâi kóng sī tuā kang-sū, 

今年倚年特別烏寒閣直直落雨，
kin-nî uá-nî ti̍k-pia̍t oo-kuânn koh ti̍t-ti̍t lo̍h-hōo, 

操煩毋知敢會烏龜湳，
tshau-huân m̄ tsai kám ē oo-ku-làm, 

湳到二九暗？
làm kàu jī-káu-àm? 

想著愛沐冷吱吱的水有夠畏。
Siūnn-tio̍h ài bak líng-ki-ki ê tsuí ū-kàu uì. 

我本成就無蓋骨力，
Guá pún-tsiânn tō bô kài  kut-la̍t, 

腰脊骨真荏，
io-tsiah-kut tsin lám, 

整理物件閣真頇顢，
tsíng-lí mi̍h-kiānn koh tsin hân-bān, 

就按呢拖拖沙沙，
tsiū-án-ne thua-thua-sua-sua, 

想講「時到時擔當，
siūnn-kóng “sî kàu sî tam-tng, 

無米才來煮番薯湯。」
bô bí tsiah lâi tsú han-tsî thng.” 

時間一工一工過，
Sî-kan tsi̍t kang tsi̍t kang kuè, 

時到日到矣，
sî kàu ji̍t kàu --ah, 

唉！
haih! 

無掖種就無收成，
Bô iā-tsíng tō bô siu-sîng, 

姑不將手䘼撆起來就共摒落去。
koo-put-tsiong tshiú-ńg pih --khí-lâi tō kā piànn --lo̍h-khì.




衫仔櫥門關袂峇、
Sann-á-tû mn̂g kuainn bē bā, 

冊櫃強欲爆炸、
tsheh-kuī kiōng-beh po̍k-tsà, 

鞋箱仔的鞋櫼甲飽飽飽、
ê-siunn-á ê ê tsinn kah pá-pá-pá, 

桌頂的筆記佮文具掖甲挐絞絞，
toh-tíng ê pit-kì kah bûn-kū iā kah jû-ká-ká, 

欲挃物件攏無地捎，
beh ti̍h mi̍h-kiānn lóng bô tè sa, 

四界看起來是腌哩腌臢。
sì-kè khuànn-khí-lâi sī a-lih-a-tsa. 

咱生活中哩哩硞硞的物件一大堆，
Lán sing-ua̍h-tiong li-li-khok-khok ê mi̍h-kiānn tsi̍t-tuā-tui, 

攏想講日後無定著會用著，
lóng siūnn kóng ji̍t-āu bô-tiānn-tio̍h ē iōng-tio̍h, 

毋甘共擲掉。
m̄-kam kā tàn-tiāu. 

有的物件是有特別紀念性的意義，
Ū ê mi̍h-kiānn sī ū ti̍k-pia̍t kì-liām-sìng ê ì-gī, 

有的是人誠心送予我的，
ū ê sī lâng sîng-sim  sàng hōo guá ê, 

若凊彩就共擲掉敢袂傷無情？
nā tshìn-tshái tō kā tàn-tiāu kám bē siunn bô-tsîng?

較早若講一个人抾拾，
Khah-tsá nā kóng tsi̍t ê lâng khioh-si̍p, 

是呵咾的話；
sī o-ló ê uē; 

這馬聽人講抾拾，
tsit má thiann lâng kóng khioh-si̍p, 

應該是供體人的意思較濟。
ing-kai sī king-thé lâng ê ì-sù khah tsē. 

專家講每一口灶加減攏有一寡物件，
Tsuan-ka kóng muí tsi̍t kháu-tsàu ke-kiám lóng ū tsi̍t-kuá mi̍h-kiānn, 

若經過一段時間攏無用著，
nā king-kuè tsi̍t tuānn sî-kan lóng bô iōng-tio̍h, 

就愛共抨掉。
tō ài kā phiann tiāu. 

毋過艱苦年代出身，
M̄-koh kan-khóo nî-tāi tshut-sin, 

愛物惜物的觀念，
ài-bu̍t sioh-bu̍t ê kuan-liām, 

予我抨袂落手。
hōo guá phiann bē loh tshiú. 

高中同窗佮我真峇的朋友，
Ko-tiong tông-tshong kah guá tsin bā ê pîng-iú, 

可能看阮兜亂甲無天理，
khó-lîng khuànn guán tau luān kah bô thinn-lí, 

就送#日本人#寫的「斷、捨、離」這本冊予我，
tō sàng #Ji̍t-pún-lâng# siá ê “tuān, siá, lî” tsit pún tsheh hōo guá, 

看我是毋是會當恢復理智？
khuànn guá sī m̄ sī ē-tàng khue-ho̍k lí-tì?

啥物是斷、捨、離？
Siánn-mih sī tn̄g, siá, lî? 

冊內底寫「斷」是斷絕無需要的物件，
Tsheh lāi-té siá “tuān” sī tuān-tsua̍t bô su-iàu ê mi̍h-kiānn, 

欲買物件進前愛想予清楚，
beh bé mi̍h-kiānn tsìn-tsîng ài siūnn hōo tshing-tshó, 

用袂著的物件毋通提轉來，
iōng bē-tio̍h ê mi̍h-kiānn m̄-thang thê tńg--lâi, 

買物件干焦買需要的；
bé mi̍h-kiānn kan-na bé su-iàu ê; 

「捨」是整理無路用的廢物，
“siá” sī tsíng-lí bô-lōo-īng ê huì-bu̍t, 

看是欲共賣掉抑是送人；
khuànn sī beh kā bē-tiāu ia̍h-sī sàng --lâng; 

「離」是脫離對物質的追求。
“lî” sī thuat-lī tuì bu̍t-tsit ê tui-kiû.




當然囉，
Tong-jiân--looh, 

擲物件講起來簡單，
tàn mi̍h-kiānn kóng --khí-lâi kán-tan, 

做起來真為難，
tsò --khí-lâi tsin uî-lân, 

欲共開錢買的，
beh kā khai-tsînn bé ê, 

猶好溜溜的物件擲掉，
iáu hó-liu-liu ê mi̍h-kiānn tàn-tiāu, 

心肝頭攏會疼搐搐。
sim-kuann-thâu lóng ē thiànn-tiuh-tiuh. 

若按呢咱會使對有時效性的物件先擲，
Nā án-ne lán ē-sái tuì ū sî-hāu-sìng ê mi̍h-kiānn sing tàn, 

親像過期的食品、保養品等等，
tshin-tshiūnn kuè-kî ê si̍t-phín, pó-ióng-phín tíng-tíng, 

擲起來較袂有罪惡感。
tàn --khí-lâi khah bē ū tsuē-ok-kám. 

紲落來，
Suà-lo̍h--lâi, 

若毋甘做一擺共物件擲甲離離離，
nā m̄-kam tsò tsi̍t pái kā mi̍h-kiānn tàn kah lī-lī-lī, 

就分做兩、三擺來處理。
tō pun-tsò nn̄g, sann pái lâi tshú-lí. 

有的物件囥咧嫌鎮地，
Ū ê mi̍h-kiānn khǹg --leh hiâm tìn-tè, 

擲掉閣傷討債，
tàn-tiāu koh siunn thó-tsè, 

就暫時囥踮邊仔，
tō tsiām-sî khǹg tiàm pinn--á, 

等一段時間了後，
tán tsi̍t-tuānn sî-kan liáu-āu, 

才閣來處理。
tsiah koh lâi tshú-lí. 

佇這段時間會當探聽敢有人欲挃，
Tī tsit tuānn sî-kan ē-tàng thàm-thiann kám ū lâng beh ti̍h, 

若拄好冇粟收落好米籮，
nā tú-hó phànn tshik siu-lo̍h hó bí-luâ, 

行著卯字運，
kiânn tio̍h báu-jī-ūn, 

予伊揣著新主人，
hōo i tshuē-tio̍h sin tsú-lâng, 

這就有影功德圓滿囉。
tse tō ū-iánn kong-tik uân-buán--looh.

