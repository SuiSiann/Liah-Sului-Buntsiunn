680 弓蕉欉

又閣是弓蕉大出的季節。
Iū-koh sī king-tsio tuā-tshut ê kuì-tsiat. 

市仔內弓蕉黃錦錦一枇一枇排甲一重一重，
Tshī-á-lāi king-tsio n̂g-gìm-gìm tsi̍t pî tsi̍t pî pâi kah tsi̍t tîng tsi̍t tîng, 

疊甲若山。
thia̍p kah ná suann. 

看起來今年弓蕉的收成敢若袂䆀的款。
Khuànn --khí-lâi kin-nî king-tsio ê siu-sîng kánn-ná bē-bái ê khuán.

會記得細漢的時陣，
Ē-kì-tit sè-hàn ê sî-tsūn, 

阿爸駛車載阮轉去庄跤阿媽兜，
a-pah sái-tshia tsài guán tńg-khì tsng-kha a-má tau, 

行過庄外的溪埔邊，
kiânn-kuè tsng-guā ê khue-poo-pinn, 

路邊的弓蕉欉已經結甲規欉青ling-ling的弓蕉。
lōo-pinn ê king-tsio-tsâng í-king kiat kah kui tsâng tshing-ling-ling ê king-tsio. 

阿媽𤆬阮去田裡鬥挽菜的時，
A-má tshuā guán khì tshân--lí tàu bán tshài ê sî, 

攏嘛會紲手共弓蕉割落來，
lóng mā ē suà-tshiú kā king-tsio kuah --lo̍h-lâi, 

提轉去隱予黃，
the̍h tńg-khì ún hōo n̂g, 

才予阮窒喙空。
tsiah hōo guán that-tshuì-khang.

有一擺，
Ū tsi̍t pái, 

我看著本成規層樓仔懸的弓蕉欉歪歪倒倒，
guá khuànn-tio̍h pún-tsiânn kui tsàn lâu-á kuân ê king-tsio-tsâng uai-uai-tó-tó, 

若親像欲倒去仝款，
ná-tshin-tshiūnn beh tó--khì kāng-khuán, 

就緊欲叫阿媽來共扶予正。
tiō kín beh kiò a-má lâi kā hû hōo tsiànn. 

阿媽輕聲細說共阮講：
A-má khing-siann-sè-sueh kā guán kóng: 

「戇孫，
“Gōng sun, 

人講：
lâng kóng, 

弓蕉吐囝為囝死。
king-tsio thòo kiánn uī kiánn sí. 

你看！
Lí khuànn! 

這欉弓蕉邊仔已經發兩欉細欉的弓蕉仔囝出來矣。
Tsit tsâng king-tsio pinn--á í-king huat nn̄g tsâng sè tsâng ê king-tsio-á-kiánn tshut--lâi --ah,

伊有生弓蕉予咱食矣，
I ū senn king-tsio hōo lán tsia̍h --ah,

算是完成一生的任務，
sǹg sī uân-sîng it-sing ê jîm-bū, 

伊結束家己的性命倒落去閣化做青肥，
i kiat-sok ka-kī ê sènn-miā tó --lo̍h-khì koh huà-tsò tshenn-puî, 

晟養伊的囝兒大漢。
tshiânn-ióng i ê kiánn-jî tuā-hàn. 

這就是大自然的輪迴啦！」
Tse tō sī tāi-tsū-jiân ê lûn-huê --lah! ”

阮細漢時仔，
Guán sè-hàn sî-á, 

庄跤的代誌逐項毋捌，
tsng-kha ê tāi-tsì ta̍k hāng m̄ bat, 

聽阿媽按呢講，
thiann a-má án-ne kóng, 

感覺弓蕉有夠偉大。
kám-kak king-tsio ū-kàu uí-tāi. 

往過，
Íng-kuè, 

拄著年仔節仔歇睏的時，
tú-tio̍h nî--á tseh--á hioh-khùn ê sî, 

阿爸若有閒，
a-pah nā ū-îng, 

就會𤆬阮南北二路四界去，
tō ē tshuā guán lâm pak jī lōo sì-kuè khì,

規家伙仔耍甲真歡喜。
kui-ke-hué-á sńg kah tsin huann-hí. 

毋管是都市抑是庄跤；
M̄-kuán sī too-tshī ia̍h-sī tsng-kha; 

毋管是迷人的「東海岸」，
m̄-kuán sī bê-lâng ê “Tang hái-huānn,” 

抑是鬧熱的「#劍湖山#」，
ia̍h-sī lāu-jia̍t ê “#Kiàm-ôo-suann#,” 

#臺灣#頭到#臺灣#尾攏有阮去𨑨迌的形影。
#Tâi-uân# thâu kàu #Tâi-uân# bué lóng ū guán khì tshit-thô ê hîng-iánn.

阮兄弟姊妹開始讀冊了後，
Guán hiann-tī-tsí-muē khai-sí tha̍k-tsheh liáu-āu, 

阿爸的擔頭加誠重，
a-pah ê tànn-thâu ke tsiânn tāng, 

彼站仔景氣無蓋好，
hit-tsām-á kíng-khì bô kài hó, 

阿爸想欲予囡仔有較好的生活，
a-pah siūnn-beh hōo gín-á ū khah hó ê sing-ua̍h, 

就換一个月給較懸的頭路。
tō uānn tsi̍t ê gue̍h-kip khah kuân ê thâu-lōo. 

為著一個月會當加趁幾千箍仔，
Uī-tio̍h tsi̍t kò gue̍h ē-tàng ke thàn kuí tshing-khoo-á, 

伊逐工愛加騎二十分鐘的遠路去上班。
I ta̍k kang ài ke khiâ jī-tsa̍p hun-tsing ê hn̄g lōo khì siōng-pan. 

家己儉腸凹肚，
Ka-kī khiām-tn̂g-neh-tōo, 

連衫仔褲破去嘛毋甘換新的。
liân sann-á-khòo phuà--khì mā m̄-kam uānn sin --ê. 

干焦希望會當加儉一寡仔，
Kan-na hi-bāng ē-tàng ke khiām tsi̍t-kuá--á, 

通予阮會當享受較快活的生活。
thang hōo guán ē-tàng hiáng-siū khah khuìnn-ua̍h ê sing-ua̍h. 

看伊按呢為著厝內底咧拍拚，
Khuànn i án-ne uī-tio̍h tshù lāi-té teh phah-piànn, 

甘願為著某囝犧牲，
kam-guān uī-tio̍h bóo-kiánn hi-sing, 

我佮阿兄哪會敢無認真讀冊。
guá kah a-hiann ná ē kánn bô jīn-tsin tha̍k-tsheh.

頂禮拜駛車轉去庄跤，
Tíng lé-pài sái-tshia tńg-khì tsng-kha, 

溪埔邊的弓蕉欉和較早仝款結甲規欉滿滿是。
khue-poo-pinn ê king-tsio-tsâng hām khah-tsá kāng-khuán kiat kah kui tsâng muá-muá-sī. 

啊！
Ah! 

又閣是弓蕉大出的時陣！
Iū-koh sī king-tsio tuā-tshut ê sî-tsūn! 

目睭前的景緻看起來是遐爾仔熟似、遐爾仔親切，
Ba̍k-tsiu-tsîng ê kíng-tì khuànn --khí-lâi sī hiah-nī-á si̍k-sāi,hiah-nī-á tshin-tshiat, 

毋過我的笑容內底煞透濫著淡薄仔心酸。
m̄-koh guá ê tshiò-iông lāi-té suah thàu-lām-tio̍h tām-po̍h-á sim-sng.

