882 設使運命相替換

是按怎咱是這馬的咱？
Sī án-tsuánn lán sī tsit-má ê lán? 

這是歷史的必然，
Tse sī li̍k-sú ê pit-jiân, 

抑是意外所造成的？
ia̍h-sī ì-guā sóo tsō-sîng --ê? 

咧討論台灣運命的時，
Teh thó-lūn Tâi-uân ūn-miā ê sî, 

心情定著誠複雜。
sim-tsîng tiānn-tio̍h tsiânn ho̍k-tsa̍p. 




明治維新了後，
Bîn-tī-uî-sin liáu-āu, 

一个想欲脫#亞#入#歐#，
tsi̍t ê siūnn beh Thuat #a# ji̍p #au#, 

佮列強國家平坐徛的新興帝國，
kah lia̍t-kiông kok-ka pênn-tsē-khiā ê sin-hing tè-kok, 

伊欲學列強向外發展，
i beh o̍h lia̍t-kiông hiòng guā huat-tián, 

擴大國防圈佮經濟圈。
khok-tāi kok-hông khuan kah king-tsè khuan. 

佇這款的勢面，
Tī tsit khuán ê sè-bīn, 

臺灣成做伊的目標。
Tâi-uân tsiânn-tsò i ê bo̍k-piau. 

對臺灣來講，
Tuì Tâi-uân lâi kóng, 

當然誠不幸，
tong-jiân tsiânn put-hīng, 

毋過日本欲治理臺灣，
m̄-koh Ji̍t-pún beh tī-lí Tâi-uân, 

嘛無通遮爾好食睏，
mā bô-thong tsiah-nī hó-tsia̍h-khùn, 

因為伊閣愛面對原住民的抗爭，
in-uī i koh ài bīn-tuì guân-tsū-bîn ê khòng-tsing, 

這比佮清國戰爭閣較食力。
tse pí kah Tshing-kok tsiàn-tsing koh-khah tsia̍h-la̍t. 




成做帝國的領土了後，
Tsiânn-tsò tè-kok ê líng-thóo liáu-āu, 

臺灣總督府用誠濟精神來鋪鐵路、做調查、
Tâi-uân Tsóng-tok-hú iōng tsiânn tsē tsing-sîn lâi phoo thih-lōo, tsò tiâu-tsa, 

起官廳、辦教育、做農業改良、規劃國家公園……，
khí kuann-thiann, pān kàu-io̍k, tsò lông-gia̍p kái-liông, kui-uē kok-ka kong-hn̂g……, 

一切看起來攏誠圓滿。
it-tshè khuànn khí-lâi lóng tsiânn uân-buán. 




無疑悟，
Bô-gî-ngōo, 

後來日本佮美國對換帖的變做冤仇人，
āu-lâi Ji̍t-pún kah Bí-kok tuì uānn-thiap--ê piàn-tsò uan-siû-lâng, 

開始相戰，
khai-sí sio-tsiàn, 

臺灣就按呢絞入去戰爭。
Tâi-uân tō án-ne ká ji̍p--khì tsiàn-tsing. 

雖然拄開始日本較占贏面，
Sui-jiân tú khai-sí Ji̍t-pún khah tsiàm iânn-bīn, 

衝甲掠袂牢，
tshìng kah lia̍h bē tiâu, 

總是資源少就無擋頭，
tsóng--sī tsu-guân tsió tō bô-tòng-thâu, 

局勢一下變，
kio̍k-sè tsi̍t-ē piàn, 

兵敗若水崩山。
ping pāi ná tsuí pang-suann. 

這時，
Tsit-sî, 

美國欲來拍，
Bí-kok beh lâi phah, 

咧考慮欲占臺灣抑是琉球？
teh khó-lū beh tsiàm Tâi-uân ia̍h-sī Liû-kiû? 




海軍拄開始想欲拍臺灣，
Hái-kun tú khai-sí siūnn beh phah Tâi-uân, 

1944年6月，
1944 nî 6 gue̍h, 

𪜶擬定堤道計畫，
in gí-tīng thê-tō kè-uē, 

欲對南臺台灣上陸，
beh tuì lâm tâi Tâi-uân tsiūnn-lio̍k, 

一路拍去北部。
tsi̍t-lōo phah khì pak-pōo. 

這个計畫終其尾按下，
Tsit ê kè-uē tsiong-kî-bué àn-hā, 

改做拍琉球，
kái tsò phah Liû-kiû, 

總是𪜶對美麗島猶無死心，
tsóng--sī in tuì Bí-lē-tó iáu bô sí-sim, 

十二月閣訂新計畫，
tsa̍p-jī-gue̍h koh tīng sin kè-uē, 

欲掔毒氣彈共北臺灣掔予糜糜卯卯，
beh khian to̍k-khì-tuânn kā pak Tâi-uân khian hōo mi-mi-mauh-mauh, 

後來毋知啥原因，
āu-lâi m̄ tsai siánn guân-in, 

毒氣彈計畫嘛無執行。
to̍k-khì-tuânn kè-uē mā bô tsip-hîng. 




1945年4月的琉球戰役，
1945 nî 4 gue̍h ê Liû-kiû tsiàn-i̍k, 

是太平洋戰爭傷亡人數上濟的，
sī Thài-pîng-iûnn Tsiàn-tsing siong-bông jîn-sòo siōng tsē--ê, 

日本兵死超過十萬，
Ji̍t-pún ping sí tshiau-kuè tsa̍p-bān, 

內底包括袂少臺灣人，
lāi-té pau-kuat bē tsió Tâi-uân-lâng, 

琉球的百姓死三份一。
Liû-kiû ê peh-sènn sí sann hūn tsi̍t. 

了後，
Liáu-āu, 

琉球予美國軍政府管欲三十冬才還日本，
Liû-kiû hōo Bí-kok Kun-tsìng-hú kuán beh sann-tsa̍p tang tsiah hîng Ji̍t-pún, 

這馬琉球獨立的聲音嘛出來矣。
tsit-má Liû-kiû to̍k-li̍p ê siann-im mā tshut-lâi --ah.




咱無法度知影，
 Lán bô-huat-tōo tsai-iánn, 

設使當初美軍決定欲拍臺灣，
siat-sú tong-tshoo bí-kun kuat-tīng beh phah Tâi-uân, 

臺灣的運命會變做按怎，
Tâi-uân ê ūn-miā ē piàn-tsò án-tsuánn, 

你我敢猶閣有機會通活佇世間，
lí guá kám iáu-koh ū ki-huē thang ua̍h tī sè-kan, 

咱敢會親像琉球人遐爾慼美國？
lán kám ē tshin-tshiūnn Liû-kiû-lâng hiah-nī tsheh Bí-kok? 

戰後的臺灣，
Tsiàn-āu ê Tâi-uân, 

盟軍指派中華民國來接收，
bîng-kun tsí-phài Tiong-huâ Bîn-kok lâi tsiap-siu.

致使後來發生二二八、清鄉、白色恐怖，
tì-sú āu-lâi huat-sing Jī-jī-pat, Tshing-hiong, Pe̍h-sik Khióng-pòo, 

閣有世界上久的戒嚴軍事統治。
koh ū sè-kài siōng-kú ê kài-giâm kun-sū thóng-tī. 

1950年韓戰爆發，
1950 nî Hân-tsiàn po̍k-huat, 

閣影響著聯合國對臺灣問題的處理，
koh íng-hióng-tio̍h Liân-ha̍p-kok tuì Tâi-uân būn-tê ê tshú-lí, 

臺灣地位到今猶是公案。
Tâi-uân tē-uī kàu-tann iáu sī kong-àn. 

按呢講起來，
Án-ne kóng khí-lâi, 

這敢算是圓滿的結局？
tse kám sǹg-sī uân-buán ê kiat-kio̍k? 




當然，
Tong-jiân, 

歷史無通重頭來，
li̍k-sú bô-thong tîng-thâu-lâi, 

總是，
tsóng--sī, 

咱若對家己的歷史有較深入的了解，
lán nā tuì ka-kī ê li̍k-sú ū khah tshim-ji̍p ê liáu-kái, 

未來選擇的時，
bī-lâi suán-ti̍k ê sî, 

無定著會當做出較好的決定。
bô-tiānn-tio̍h ē-tàng tsò-tshut khah hó ê kuat-tīng.

