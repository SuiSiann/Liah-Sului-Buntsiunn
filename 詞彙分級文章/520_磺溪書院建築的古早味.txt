520 磺溪書院建築的古早味

「磺溪書院建築的古早味」
“Hông-khe su-īnn kiàn-tio̍k ê kóo-tsá-bī”




磺溪書院是佇臺中縣西南爿的大肚鄉，
Hông-khe su-īnn sī tī Tâi-tiong-kuān se-lâm-pîng ê Tuā-tōo-hiong, 

倚彰化臺中隔界的大肚溪，
uá Tsiong-huà Tâi-tiong keh-kài ê Tuā-tōo-khe, 

書院是佇1887年（光緒十三年）起的，
su-īnn sī tī 1887 nî (Kong-sū tsa̍p-sann nî) khí--ê, 

彼時叫做文昌祠，
hit-sî kiò-tsò Bûn-tshiong-sû, 

1984年（民國七十三年）翻修。
1984 nî (Bîn-kok tshit-tsa̍p-sann nî) huan-siu. 

這馬咱對這个建築的特色做一寡介紹。
Tsit-má lán tuì tsit ê kiàn-tio̍k ê ti̍k-sik tsò tsi̍t-kuá kài-siāu. 




書院是較氣派的「四合院」，
Su-īnn sī khah khì-phài ê “sì-ha̍p-īnn”, 

有前落佮後落，
ū tsîng-lo̍h kah āu-lo̍h, 

雙爿有護龍圍起來，
siang-pîng ū hōo-lîng uî--khí-lâi, 

所以叫做「兩落帶護龍」，
sóo-í kiò-tsò “nn̄g lo̍h tài hōo-lîng”, 

前落秀面是七間起，
tsîng-lo̍h siù-bīn sī tshit king khí, 

包含門廳三間，
pau-hâm mn̂g-thiann sann king, 

雙爿較矮的落鱉間各兩間。
siang-pîng khah é ê loh-pih-king kok nn̄g king.

前落、後落嘛叫做前進、後進，
tsîng-lo̍h, āu-lo̍h mā kiò-tsò tsîng-tsìn, āu-tsìn, 

秀面嘛叫做徛面，
siù-bīn mā kiò-tsò khiā-bīn, 

就是華語的#『立面』#。
tō sī Huâ-gí ê #『立面』#.




連接前落、後落的護龍嘛叫做伸手、室仔，
Liân-tsiap tsîng-lo̍h, āu-lo̍h ê hōo-lîng mā kiò-tsò tshun-tshiú, sik-á, 

伊圍起來的埕叫做深井、深井埕、內埕，
i uî--khí-lâi ê tiânn kiò-tsò tshim-tsénn, tshim-tsénn-tiânn, lāi-tiânn, 

埕中央有一間拜堂，
tiânn tiong-ng ū tsi̍t king pài-tn̂g, 

拜堂地基比埕面較懸，
pài-tn̂g tē-ki pí tiânn-bīn khah kuân, 

外壁有巷路通四面壁，
guā-piah ū hāng-lōo thong sì bīn piah, 

這个叫做走馬廊，
tsit ê kiò-tsò tsáu-bé-lông, 

會當行路，
ē tàng kiânn-lōo, 

欲走馬就較困難囉！
beh tsáu-bé tō khah khùn-lân --looh!




傳統的厝頂，
Thuân-thóng ê tshù-tíng, 

攏是前後兩面斜斜拖落來，
lóng sī tsîng-āu nn̄g bīn tshua̍h-tshua̍h thua--lo̍h-lâi, 

叫做雙倒水，
kiò-tsò siang-tó-tsuí, 

厝頂若捅出壁堵真濟，
tshù-tíng nā thóng tshut piah-tóo tsin tsē,

前後巷路就袂沃著雨。
tsîng-āu hāng-lōo tō bē ak-tio̍h hōo. 

若雙爿巷路嘛無欲沃著雨，
Nā siang pîng hāng-lōo mā bô beh ak-tio̍h hōo, 

著愛佇雙爿規壁起雨閘仔，
tio̍h-ài tī siang-pîng kui piah khí hōo-tsa̍h-á, 

書院袂用這種粗魯起法，
su-īnn bē iōng tsit tsióng tshoo-lóo khí huat, 

就佇遮半壁起斜面的倒水厝頂，
tō tī tsia puànn piah khí tshua̍h-bīn ê tó-tsuí tshù-tíng, 

變做四面攏有倒水的厝頂，
piàn-tsò sì-bīn lóng ū tó-tsuí ê tshù-tíng, 

華語稱#『歇山頂』#，
Huâ-gí tshing #‘歇山頂’#, 

臺灣閩南語叫做四垂頂、四面落水頂，
Tâi-uân Bân-lâm-gí kiò-tsò sì-suî-tíng, sì-bīn lo̍h-tsuí-tíng, 

按呢四面就攏袂沃著雨。
án-ne sì-bīn tō lóng bē ak-tio̍h hōo. 

臺北龍山寺、鹿港龍山寺攏是這種起法。
Tâi-pak Liông-san-sī, Lo̍k-káng Liông-san-sī lóng sī tsit tsióng khí huat. 




這是傳統的建築名稱，
Tse sī thuân-thóng ê kiàn-tio̍k miâ-tshing, 

現時當地人可能無幾个人捌聽過這種名，
hiān-sî tong-tē-lâng khó-lîng bô kuí ê lâng bat thiann-kuè tsit tsióng miâ, 

我驚伊會失傳，
guá kiann i ē sit-thuân, 

才提出來餾。
tsiah the̍h--tshut-lâi liū.

