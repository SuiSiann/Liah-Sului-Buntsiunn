535 雲州大儒俠─第三集

王將軍，
Ông tsiong-kun, 

前面峽谷定有排佈戰陣，
tsîng-bīn kiap-kok tīng iú pâi-pòo tsiàn-tīn, 

敵人在上而咱在下，
ti̍k-jîn tsāi siōng jî lán tsāi hā, 

恐怕難得應付。
khióng-phà lân-tit ìng-hù. 

咱趕緊將欉樹的欉皮共裂起來，
Lán kuánn-kín tsiong tsâng-tshiū ê tsâng-phuê kā liah --khí-lâi,

包在全身，
pau tsāi tsuân-sin, 

等候昏暗的時陣靠這个石壁，
tán-hāu hun-àm ê sî-tsūn khò tsit ê tsio̍h-piah, 

用橫行過峽谷，
iōng huâinn-hîng kuè kiap-kok, 

以免造成死傷啊。
í-bián tsō-sîng sí-siong --ah.

妙策，
Miāu-tshik, 

快裂欉皮！
khuài liah tsâng-phuê!

啊！
Ah! 

你看！
Lí khuànn! 

你的鏡琴的內面有人影。
Lí ê kiànn-khîm ê lāi-bīn ū lâng-iánn.

彼是你的影照入去的啦。
He sī lí ê iánn tsiò --ji̍p-khì --ê --lah.

毋是啦，
M̄ sī --lah, 

阿姊阿妹啊恁來看覓。
a-tsí a-muē --ah lín lâi khuànn-māi.

有影就著，
Ū-iánn tō tio̍h, 

是何等的魅魑魍魎？
sī hô-tíng ê bī-lî-bóng-lióng?

哈哈哈，
Ha ha ha, 

魅魑魍魎仝款稱我為尊，
bī-lî-bóng-lióng kāng-khuán tshing ngóo uî tsun, 

一包藥粉予恁四人治傷，
tsi̍t pau io̍h-hún hōo lín sì lâng tī siong, 

然後將鏡琴提予三人看，
jiân-āu tsiong kiànn-khîm the̍h hōo sann lâng khuànn, 

鏡面背著白霜女。
kiànn-bīn puē-tio̍h Pi̍k-song-lí.

怪事無人有，
Kuài sū bô lâng ū, 

鏡內藏一个人，
kiànn-lāi tshàng tsi̍t ê lâng, 

咧欲向恁講話啦。
teh-beh hiòng lín kóng-uē --lah.

三缺浪人、五爪金鷹，
Sam-khuat-lōng-jîn, Ngóo-jiáu-kim-ing, 

恁兩人的功夫要戰勝三教主白霜女冷心心，
lín lióng jîn ê kang-hu iàu tsiàn-sìng Sam-kàu-tsú Pi̍k-song-lí Líng Sim-sim, 

比登天還難。
pí ting thian huân lân. 

伊方才之絕功乃是揮身蓄電，
I hong-tshâi tsi tsua̍t-kong nái sī hui-sin thiok-tiān, 

伊的身軀五尺範圍內都有靜電，
i ê sin-khu gōo tshioh huān-uî-lāi to ū tsīng-tiān, 

劍、鏢無法近身，
kiàm, pio bô-huat kīn sin, 

而且有借敵殺敵之奧秘。
jî-tshiánn iú tsioh-ti̍k-sat-ti̍k tsi ò-pì.

嗯，
Mh, 

難怪他能號令天下。
lân-kuài thann lîng hō-līng thian-hā.

可怕的神秘人物。
Khó-phà ê sîn-pì jîn-bu̍t.

不愧藏鏡人。
Put-khuì Tsông-kiànn-jîn.

兩位特級武者是白蓮教主黃天忌的特務人員，
Lióng uī ti̍k-kip bú-tsiá sī Pe̍h-liân-kàu-tsú N̂g Thian-kī ê ti̍k-bū jîn-uân, 

但是為了一个詐善偽君子的史豔文，
tān-sī uī liáu tsi̍t ê tsà-siān guī-kun-tsú ê Sú Iām-bûn, 

致之同門自戮。
tì tsi tông-bûn tsū-lio̍k.

你敢知？
Lí kám tsai?

請說吧。
Tshiánn sueh --pah.

史豔文是仁人君子，
Sú Iām-bûn sī jîn-jîn kun-tsú, 

凡事守中，
huân-sū siú tiong, 

事以忍辱處世窮己待人，
sū í jím-jio̍k-tshú-sè kiông-kí-thāi-jîn, 

克己助人令人敬愛。
khik-kí-tsōo-jîn līng jîn kìng-ài.

白霜女，
Pi̍k-song-lí, 

你中了史豔文之邪說囉，
lí tiòng liáu Sú Iām-bûn tsi siâ-suat --looh, 

你已被白蓮教主黃天忌公判背叛之罪，
lí í pī Pe̍h-liân-kàu-tsú N̂g Thian-kī kong-phuànn puē-puān tsi tsuē, 

以白蓮教規背叛者死。
í Pe̍h-liân-kàu-kui puē-puān tsiá sú.

死就是我今生佇咧尋求的功夫啦，
Sí tō sī guá kim-sing tī-leh sîm-kiû ê kang-hu --lah, 

真刺激喔！
tsin tshì-kik --ooh!

冷心心，
Líng Sim-sim, 

不許固執，
put-hí kòo-tsip, 

本座有夠資格向黃天忌討保你無罪。
pún tsō ū-kàu tsu-keh hiòng N̂g Thian-kī thó-pó lí bô tsuē. 

所以恁三人看誰先完成，
Sóo-í lín sann lâng khàn suî sing uân-sîng, 

割斷史豔文的頭殼之任務。
kuah-tn̄g Sú Iām-bûn ê thâu-khak tsi jīm-bū.

你敢知？
Lí kám tsai?

請說吧。
Tshiánn sueh --pah.

三人之中一定是我，
Sann lâng tsi tiong it-tīng sī guá, 

先割斷史豔文的頭殼啦，
sing kuah-tn̄g Sú Iām-bûn ê thâu-khak --lah, 

別囉！
pia̍t --looh!

五爪金鷹、三缺浪人，
Ngóo-jiáu-kim-ing, Sam-khuat-lōng-jîn, 

恁兩人之間在本座面前試合，
lín lióng jîn tsi-kan tsāi pún tsō bīn-tsîng tshì-ha̍p, 

誰若勝利，
suî jio̍k sìng-lī, 

就能得一招水門劍之絕技。
tsiū lîng tit tsi̍t tsiau Tsuí-mn̂g-kiàm tsi tsua̍t-ki.

嗯，
Mh, 

水門劍法是我追求的目標，
Tsuí-mn̂g kiàm-huat sī guá tui-kiû ê bo̍k-phiau, 

好。
hó.

水門劍法是武術中最神奇的軟劍法，
Tsuí-mn̂g kiàm-huat sī bú-su̍t tiong tsuè sîn-kî ê nńg kiàm-huat, 

好。
hó.

那就盡恁兩人之所學，
Ná tsiū tsīn lín liáng jîn tsi sóo ha̍k, 

鬥勝負吧。
tàu sìng-hū --pah.

甘拜下風。
Kam-pài-hā-hong.

免客氣，
Bián kheh-khì, 

反正咱是同志。
huán-tsìng lán sī tông-tsì.

五爪金鷹，
Ngóo-jiáu-kim-ing, 

你多練暗器也能殺掉史豔文。
lí to liān àm-khì iā lîng sat-tiāu Sú Iām-bûn.

告辭囉。
Kò-sî --looh.

藏鏡人，
Tsông-kiànn-jîn, 

我咧欲佗位修練水門劍法？
guá teh-beh tó-uī siu-liān Tsuí-mn̂g kiàm-huat?

遮，
Tsia, 

這封推薦書提去滄山水簾洞予大禹老者，
tsit hong thui-tsiàn-su the̍h-khì Tshong-san Tsuí-liâm-tōng hōo Tāi-ú-lāu-tsiá, 

伊就收你為徒，
i tsiū siu lí uî tôo, 

化。
huà.

史豔文有飛天遁地的法術。
Sú Iām-bûn ū hui-thian-tūn-tē ê huat-su̍t.

咱佇這个所在顧一暝結果落空。
Lán tī tsit ê sóo-tsāi kòo tsi̍t mê kiat-kó lo̍k-khong.

殺他不死誓不為人。
Sat thann put sí sè put uî jîn.

趕緊再尋揣。
Kuánn-kín tsài sîm-tshuē.

參見朱千歲，
Tsham-kiàn Tsu tshian-suè, 

小人是相府的信差杞莫丁，
sió-jîn sī siòng-hú ê sìn-tshe Kí Bo̍k-ting, 

奉相爺命令送快信予朱千歲。
hōng siòng-iâ bīng-līng sàng khuài-sìn hōo Tsu tshian-suè.

呈上。
Thîng-siōng.

遮。
Tsia.

你跋涉風塵辛苦了，
Lí pua̍t-sia̍p hong-tîn sin-khóo --liáu, 

來人。
lâi jîn.

在。
Tsāi.

將杞差官𤆬入去進餐。
Tsiong Kí tshe-kuann tshuā ji̍p-khì tsìn-tshan.

遵命。
Tsun-bīng.

等咧等咧，
Tán --leh tán --leh, 

安丞相特別交代，
An sîng-siòng ti̍k-pia̍t kau-tài, 

希望千歲將這个惡犯
hi-bōng tshian-suè tsiong tsit ê ok-huān 

史豔文大大共凌遲一下。
Sú Iām-bûn tuā-tuā kā lîng-tî --tsi̍t-ē.

毋是凌遲，
M̄ sī lîng-tî, 

是孤王執法如山，
sī Koo-ông tsip-huat jû san, 

一向對惡犯重打一百下軍棍，
it-hiòng tuì ok huān tiōng tánn tsi̍t-pah ē kun-kùn, 

崁房四十天，
khàm-pâng sì-tsa̍p thian, 

然後背著兩百斤的石塊做勞役。
jiân-āu puē-tio̍h nn̄g-pah kin ê tsio̍h-tè tsò lô-ia̍h.

多謝多謝，
To-siā to-siā, 

小人回報相爺，
sió-jîn huê-pò siòng-iâ, 

拜別。
pài-pia̍t.

京都頭等指揮使王俊，
Kiann-too thâu-tíng tsí-hui-sài Ông Tsùn, 

叩見千歲千千歲。
khàu-kiàn tshian-suè tshian-tshian-suè.

起，
Khí,

這兩人是誰？
tse liáng jîn sī suî?

啊哈，
Ah ha, 

小人本來是部役，
sió-jîn pún-lâi sī pōo-ia̍h, 

然後啊拜犯人史豔文為師，
jiân-āu --ah pài huān-lâng Sú Iām-bûn uî su, 

算起來也是犯人。
sǹg --khí-lâi iā sī huān-lâng. 

千歲，
Tshian-suè, 

凡是阮師傅史豔文咧欲做的工作，
huân sī gún sai-hū Sú Iām-bûn teh-beh tsò ê kang-tsok, 

阮兩人攏替伊做。
guán nn̄g lâng lóng thè i tsò.

哈哈哈，
Ha ha ha! 

本王辦過千外案，
Pún ông pān-kuè tshing guā àn, 

這案最新鮮，
tsit àn tsuè sin-sián, 

部役欲替犯人負責一切，
pōo-ia̍h beh thè huān-lâng hū-tsik it-tshè, 

王指揮你做何打算？
Ông tsí-hui lí tsò hô tánn-suàn?

末將不敢越權，
Bua̍t-tsiòng put kám ua̍t-khuân, 

稟千歲，
pín tshian-suè, 

這个其懷、吳伯就是被史豔文的仁慈勇敢行孝感動，
tsit ê Kî Huâi, Ngôo Phik tsiū sī pī Sú Iām-bûn ê jîn-tsû ióng-kám hîng-hàu kám-tōng, 

而拜他為師啊。
jî pài thann uî su --ah.

嗯，
Mh, 

惡犯史豔文也有仁慈嗎？
ok huān Sú Iām-bûn iā ū jîn-tsû --mah? 

聽說伊的功夫非常厲害，
Thiann-sueh i ê kang-hu hui-siông lī-hāi, 

驚動了萬歲、
kiann-tōng liáu bān-suè, 

宰相佮朝中的文武官員。
tsái-siòng kah tiâu-tiong ê bûn-bú kuann-uân.

講著阮師傅的功夫
Kóng-tio̍h gún sai-hū ê kang-hu 

龍泉劍法削削叫啊，
Liông-tsuân kiàm-huat siah-siah-kiò --ah, 

啊彼部純陽掌連
ah hit pōo Sûn-iâng-tsiáng liân 

鐵枋予伊拍著都熔去，
thih-pang hōo i phah--tio̍h to iônn--khì, 

彼當陣在西河拍退
hit-tang-tsūn tsāi Se-hô phah-thè 

萬外人的土匪兵呢。
bān guā lâng ê thóo-huí-ping --neh.

本王一生未見過這種功夫，
Pún ông it-sing bī kìnn-kuè tsit tsióng kang-hu, 

來人啊。
lâi jîn --ah.

在。
Tsāi.

將惡犯史豔文押進來。
Tsiong ok huān Sú Iām-bûn ah tsìn-lâi.

行。
Kiânn.

罪犯叩見朱千歲千千歲。
Tsuē-huān khàu-kiàn Tsu tshian-suè tshian-tshian-suè.

本王乃是當今皇帝的叔父，
Pún ông nái sī tong-kim hông-tè ê tsik-hū, 

奉旨鎮守遼東管訓營，
hōng-tsí tìn-siú Liâu-tang kuán-hùn-iânn, 

專門管訓惡犯，
tsuan-bûn kuán-hùn ok-huān, 

來人啊。
lâi jîn --ah.

在。
Tsāi.

將這个史豔文押入去
Tsiong tsit ê Sú Iām-bûn ah ji̍p-khì 

重罰一百下軍棍。
tiōng hua̍t tsi̍t-pah ē kun-kùn.

等咧千歲啊，
Tán --leh tshian-suè --ah, 

千歲啊。
tshian-suè --ah. 

阮兩兄弟代替阮師傅予你拍乎？
Gún nn̄g hiann-tī tāi-thè guán sai-hū hōo lí phah --honnh?

吾徒其懷、吳伯，
Ngôo tôo Kî Huâi, Ngôo Phik, 

罪是不能頂替的啊。
tsuē sī put-lîng tíng-thè --ê --ah.

行行行。
Kiânn kiânn kiânn.

等咧，
Tán --leh, 

聽說你練一招純陽掌能熔銅鐵，
thiann-sueh lí liān tsi̍t tsiau Sûn-iâng-tsiáng lîng iônn tâng-thih,

本王府彼片隔屏乃是
pún ông-hú hit phìnn keh-pîng nái sī 

北國沙陀王贈送，
Pak-kok Sa-tô-ông tsīng-sòng, 

金光原石所造成的，
kim-kong-guân-tsio̍h sóo tsō-sîng --ê, 

比鋼鐵閣較𠕇。
pí kǹg-thih koh-khah tīng. 

如果你用純陽掌能擊破，
Jû-kó lí iōng Sûn-iâng-tsiáng lîng kik-phuà, 

一百下軍棍佮崁房
tsi̍t-pah ē kun-kùn kah khàm-pâng 

四十天攏減免。
sì-tsa̍p thian lóng kiám-bián.

王駕千歲，
Ông-kà tshian-suè, 

看起來這个屏風價值連城，
khuànn --khí-lâi tsit ê pîng-hong kè-ta̍t-liân-siânn, 

一掌共伊破害，
it tsiáng kā i phò-hāi, 

豈不是太可惜囉。
khí-put-sī thài khó-sioh --looh.

你免想遐濟，
Lí bián siūnn hiah tsē, 

快展功夫吧。
khuài tián kang-hu --pah.

師傅啊，
Sai-hū --ah, 

展一步仔功夫，
tián tsi̍t-pōo-á kang-hu, 

予王爺大開眼界一下。
hōo ông-iâ tāi khai gán-kài --tsi̍t-ē.

是啦，
Sī --lah, 

豔文。
Iām-bûn.

好，
Hó, 

遵王爺之意思，
tsun ông-iâ tsi ì-sù, 

願獻劣技。
guān hiàn lua̍t ki. 

啊！
Ah!

損害了貴重的屏風，
Sún-hāi liáu kuì-tiōng ê pîng-hong, 

望千歲賜罪吧。
bōng tshian-suè sù tsuē --pah.

嗯，
Mh, 

史豔文你名不虛傳，
Sú Iām-bûn lí bîng-put-hi-thuân, 

打軍棍崁房一切減免，
tánn kun-kùn khàm-pâng it-tshè kiám-bián, 

你可以當我王府的武術教師。
lí khó-í tong guá ông-hú ê bú-su̍t kàu-su.

史某受當不起啊。
Sú bóo siū-tong-put-khí --ah.

孤王有一子名喚少亮，
Koo-ông ū it tsú miâ huàn Siàu-liāng, 

四海揣無名師，
sù-hái tshuē bô bîng su, 

嗯，
mh, 

你這招來傳予我的囝兒朱少亮吧。
lí tsit tsiau lâi thuân hōo guá ê kiánn-jî Tsu Siàu-liāng --pah.

史某願盡力而為啊。
Sú bóo guān tsīn-li̍k-jî-uî --ah. 

傳少亮進堂拜師。
Thuân Siàu-liāng tsìn tn̂g pài su.

請爵主喔。
Tshiánn tsiok-tsú --ooh.

參見父王千千歲。
Tsham-kiàn hū-ông tshian-tshian-suè.

少亮，
Siàu-liāng, 

這位雲州史豔文就是你的師父，
tsit uī Hûn-tsiu Sú Iām-bûn tsiū sī lí ê su-hū, 

趕緊行禮。
kuánn-kín kiânn-lé.

師父在上受弟子四拜。
Su-hū tsāi siōng siū tē-tsú sì pài.

請起請起。
Tshiánn-khí tshiánn-khí.

啊王爺千歲啊，
Ah ông-iâ tshian-suè --ah, 

啊今阮兄弟你是欲派啥物工課予阮做唅？
ah tann guán hiann-tī lí sī beh phài siánn-mih khang-khuè hōo guán tsò --hannh?

其懷、吳伯，
Kî Huâi, Ngôo Phik, 

恁守馬房飼馬。
lín siú bé-pâng tshī bé.

哈哈，
Ha ha, 

多謝王爺千歲。
to-siā ông-iâ tshian-suè.

多謝王爺的厚賜。
To-siā ông-iâ ê hōo-sù.

傳命廚師辦設大宴，
Thuân-bīng tû-su pān-siat tāi-iàn, 

招待王將軍佮史豔文史教師。
tsiau-thāi Ông tsiong-kun kah Sú Iām-bûn Sú kàu-su.

感恩不盡啊。
Kám-in put-tsīn --ah.

啥！
Siánn! 

遼東？
Liâu-tang? 

啊我欲䖙落去矣我。
Ah Guá beh the --lo̍h-khì --ah guá.

豔文太可憐囉。
Iām-bûn thài khó-liân --looh.

啊我這馬來去遼東揣史豔文，
Ah guá tsit-má lâi-khì Liâu-tang tshuē Sú Iām-bûn, 

阮按察大人乎，
guán Àn-tshat tāi-jîn --honnh, 

敢猶閣有性命通活到彼个時陣？
kám iáu-koh ū sènn-miā thang ua̍h kàu hit ê sî-tsūn?

懇求遼東王朱燦，
Khún-kiû Liâu-tang-ông Tsu Tshàn, 

趕緊釋放豔文解救陳按察，
kuánn-kín sik-hòng Iām-bûn kái-kiù Tân àn-tshat, 

事不遲宜。
Sū-put-tî-gî.

啊好啊，
Ah hó --ah, 

閣再共跑來啊。
koh-tsài kā pháu --lâi --ah.

毋通振動！
M̄-thang tín-tāng! 

烏道佇咧行踏，
Oo-tō tī-leh kiânn-ta̍h, 

應該知影規矩。
ing-kai tsai-iánn kui-kí. 

哈？
Ha? 

我看恁遮的人，
Guá khuànn lín tsia-ê lâng, 

毋是強盜之類呢。
m̄ sī kiông-tō tsi luī --neh.

俗語講：富貴思淫慾，
Sio̍k-gí kóng: Hù-kuì su îm-io̍k, 

貧窮起盜心。
pîn-kiông khí tō-sim.

身中所有的錢財佮馬匹攏留咧，
Sin-tiong sóo-ū ê tsînn-tsâi kah bé-phit lóng lâu --leh, 

你的性命就安全。
lí ê sènn-miā tsiū an-tsuân.  

身軀啥物物件予恁攏無要緊啦，
Sin-khu siánn-mih mi̍h-kiānn hōo lín lóng bô iàu-kín --lah, 

啊這隻馬絕對袂使予恁啦。
ah tsit tsiah bé tsua̍t-tuì bē-sái hōo --lín --lah. 

因為我欲到遼東，
In-uī guá beh kàu Liâu-tang, 

啊馬予你，
ah bé hōo --lí, 

我到遼東毋著愛行咧
guá kàu Liâu-tang m̄ tio̍h-ài kiânn --leh 

規半年嘛行袂到。
kui puànn nî mā kiânn bē kàu.

你欲去遼東創啥物？
Lí beh khì Liâu-tang tshòng siánn-mi̍h?

坦白對你講啦，
Thán-pe̍h tuì lí kóng --lah, 

我就是陳按察的一品護衛，
guá tō sī Tân àn-tshat ê it phín hōo-uē, 

號做小智子李猴啦，
hō-tsò Sió-tì-tsú Lí Kâu --lah, 

我的小弟是小劍客李文清。
guá ê sió-tī sī Sió-kiàm-kheh Lí Bûn-tshing. 

阮兩兄弟保護按察大人佇咧巡視，
Guán nn̄g hiann-tī pó-hōo àn-tshat-tāi-jîn tī-leh sûn-sī, 

到了山西太華山被遐的土匪捉禁，
kàu liáu Suann-sai Thài-huâ-san pī hia-ê thóo-huí tshiok-kìm, 

小弟小劍客李文清慘死
sió-tī Sió-kiàm-kheh Lí Bûn-tshing tshám-sí 

太華山內中的太虛金光塔五雷炮。
Thài-huâ-san lāi-tiong ê Thài-hi-kim-kong-thah Ngóo-luî-phàu.

太華山是白蓮邪教的大本營。
Thài-huâ-san sī Pe̍h-liân siâ-kàu ê tuā pún-iânn.

哎喲，
Ai-iō, 

你踮佇咧巷仔內喔，
lí tiàm tī-leh hāng-á-lāi --ooh, 

阮小弟死了後，
guán sió-tī sí liáu-āu, 

啊有一个得道高僧號做六骨和尚來共我指點，
ah ū tsi̍t ê tik-tō-ko-tsing hō-tsò Lio̍k-kut-huê-siūnn lâi kā guá tsí-tiám, 

講太虛金光塔是屬陰，
kóng Thài-hi-kim-kong-thah sī sio̍k im, 

著愛太陽星才會當破這个太虛金光塔。
tio̍h-ài Thài-iâng-tshenn tsiah ē-tàng phuà tsit ê Thài-hi-kim-kong-thah.

啥物是太陽星？
Siánn-mih sī Thài-iâng-tshenn?

講史豔文的星斗就是太陽星啦，
Kóng Sú Iām-bûn ê tshenn-táu tō sī Thài-iâng-tshenn --lah, 

所以史豔文才會當練成彼个純陽掌法啦。
sóo-í Sú Iām-bûn tsiah ē-tàng liān sîng hit ê Sûn-iâng-tsiáng-huat --lah.

你講得無錯。
Lí kóng tit bô tshò.

可憐的義弟，
Khó-liân ê gī-tē, 

被奸臣害甲變成軍犯，
pī kan-sîn hāi kah piàn-sîng kun-huān, 

被押到遼東管訓三年。
pī ah kàu Liâu-tang kuán-hùn sann nî.

啊我就咧趕緊欲來去共保釋出來啊。
Iah guá tō leh kuánn-kín beh lâi-khì kā pó-sik tshut-lâi --ah. 

任何人都無法度通保釋，
Jīm-hô lâng to bô-huat-tōo thang pó-sik, 

因為奸臣啦、國師啦、提督啦
in-uī kan-sîn --lah, kok-su --lah, thê-tok --lah 

全權獨柄。
tsuân-khuân to̍k pènn.

嗯，啊欲按怎才好？
Mh, ah beh án-tsuánn tsiah hó? 

不如阮兄弟幫助你入
Put-jû gún hiann-tī pang-tsōo lí ji̍p 

太華山救出按察大人。
Thài-huâ-san kiù-tshut Àn-tshat-tāi-jîn.

嗯，
Mh, 

這好喔，
tse hó --ooh, 

最少我嘛入來內面刣死兩个仔土匪，
tsuè-tsió guá mā ji̍p-lâi lāi-bīn thâi-sí nn̄g ê á thóo-huí, 

為阮老細李文清報仇。
uī gún láu-sè Lí Bûn-tshing pò-siû.

請入庄用餐，
Tshiánn ji̍p tsng iōng-tshan, 

今夜出發。
kim-iā tshut-huat. 

碧蓮，
Phik-liân, 

你守在外面，
lí siú tsāi guā-bīn, 

萬一我若去予賊兵圍咧
bān-it guá nā khì hōo tsha̍t-ping uî --leh 

袂當逃脫的時陣，
bē-tàng tô-thuat ê sî-tsūn, 

你趕緊放火燒草屯，
lí kuánn-kín pàng-hué sio tsháu-tūn, 

用調虎離山之計助阮脫險。
iōng tiàu-hóo-lī-san tsi kè tsōo gún thuat-hiám. 

眾兄長小心啊。
Tsiòng hing-tióng sió-sim --ah.

阮大人絕對是去予禁咧彼的金光塔內底。
Gún tāi-jîn tsua̍t-tuì sī khì hōo kìm leh hit ê Kim-kong-thah lāi-té.

咱四人分做四層來去揣。
Lán sì lâng hun-tsò sì tsàn lâi-khì tshuē.

按呢好。
Án-ne hó.

老前輩，
Lāu tsiân-puè, 

俺三缺浪人，
án Sam-khuat-lōng-jîn, 

身帶藏鏡人的推薦書，
sin tuà Tsông-kiànn-jîn ê thui-tsiàn-su, 

要來拜你為師也。
iàu lâi pài lí uî su --iā. 

老前輩，
Lāu tsiân-puè, 

請你不可瀆犯藏鏡人才好。
tshiánn lí put-khó to̍k-huān Tsông-kiànn-jîn tsiah hó.

遼東王朱燦八十二歲的生時壽誕喜氣洋洋，
Liâu-tang-ông Tsu Tshàn peh-tsa̍p jī huè ê sing-sî siū-tàn hí-khì-iâng-iâng, 

排著流水宴佇咧招待眾百姓。
pâi-tio̍h liû-suí-iàn tī-leh tsiau-thāi tsiòng peh-sènn. 

地方的士農工商、大官小官攏來佇咧賀禮，
Tē-hng ê sū-lông-kong-siong, tuā-kuann sió-kuann lóng lâi tī-leh hō-lé, 

史豔文佮爵主在府門佇咧接客。
Sú-Iām-bûn kah tsiok-tsú tsāi hú-mn̂g tī-leh tsiap kheh.

今仔日開始，
Kin-á-ji̍t khai-sí, 

你敢會入來夢中，
lí kám ē ji̍p-lâi bāng-tiong, 

敢會佮阮來做伴。
kám ē kah gún lâi tsò-phuānn. 

敢講你攏毋知，
Kám kóng lí lóng m̄ tsai, 

我毋是凊凊彩彩溫柔咧予別人看。
guá m̄ sī tshìn-tshìn-tshái-tshái un-jiû teh hōo pa̍t-lâng khuànn. 

你應該了解我天生毋是，
Lí ing-kai liáu-kái guá thian-sing m̄ sī, 

毋是彼種#Easy type#。
m̄ sī hit tsióng #Easy type#. 

但是有你佇身邊，
Tān-sī ū lí tī sin-pinn, 

我的情就像大海。
guá ê tsîng tiō tshiūnn tuā-hái. 

你敢知？
Lí kám tsai? 

從今以後我的心無別人，
Tsiông kim í-āu guá ê sim bô pa̍t-lâng, 

只有你，
tsí-ū lí, 

才會當來接受阮的愛佮阮的關懷。
tsiah ē-tàng lâi tsiap-siū gún ê ài kah gún ê kuan-huâi. 

我嘛知，
Guá mā tsai, 

你是袂曉對我來表示你的愛，
lí sī buē-hiáu tuì guá lâi piáu-sī lí ê ài, 

是愛人、是朋友、我毋管，
sī ài-jîn, sī pîng-iú, guá m̄-kuán, 

欲綴你到天邊海角，
beh tuè lí kàu thinn-pinn hái-kak, 

這是我理想的愛。
tse sī guá lí-sióng ê ài.

感謝姑娘的相助，
Kám-siā koo-niû ê siong-tsōo, 

否則今天之後果不堪設想啊。
hónn-tsik kim-thian tsi hiō-kó put-kham-siat-sióng --ah.

你敢知？
Lí kám tsai?




姑娘請指示。
Koo-niû tshiánn tsí-sī.

被你的絕招拍著彼个人，
Pī lí ê tsua̍t-tsiau phah--tio̍h hit ê lâng, 

一定死。
it-tīng sí. 

史某又開殺，
Sú bóo iū khai-sat, 

罪犯彌天啊。
tsuē-huān mî-thian --ah. 

你敢知？
Lí kám tsai?

喔？
Ooh?

你最嚴重的劫數就是桃花劫，
Lí tsuè giâm-tiōng ê kiap-sòo tiō sī thô-hue-kiap, 

其次就是生死劫。
kî-tshù tiō sī sing-sí-kiap.

桃花劫？
Thô-hue-kiap?

不可能，
Put khó-lîng, 

吾師正氣參天百邪不侵。
ngôo su tsìng-khì tsham thian pik siâ put tshim.

生死劫嗎？
Senn-sí-kiap --mah?

我咧欲割你的頭殼，
Guá teh-beh kuah lí ê thâu-khak, 

回轉總部將功贖罪。
huê-tńg tsóng-pōo tsiong-kong-sio̍k-tsuē.

你這个蛇蠍美人，哼！
Lí tsit ê siâ-giat bí-jîn, hngh!

我嘛無一定會戰勝史豔文啊。
Guá mā bô it-tīng ē tsiàn-sìng Sú Iām-bûn --ah.

誰若動著吾師一支汗毛，王府大軍必行剿滅他！
Suî jio̍k tōng tio̍h ngôo su tsi̍t ki hān-môo, ông-hú tāi-kun pit hîng tsâu-bia̍t thann!

你敢知？
Lí kám tsai?

知啥物？
Tsai siánn-mi̍h?

你佇咧向我示愛囉。
Lí tī-leh hiòng guá sī-ài --looh.

姑娘你實在。
Koo-niû lí si̍t-tsāi.

莫受氣啦，
Mài siū-khì --lah, 

你的想法是正常，
lí ê siūnn-huat sī tsìng-siông, 

但是可惜我想法無正常，
tān-sī khó-sioh guá siūnn-huat bô tsìng-siông, 

後會有期吧。
hiō-huē-iú-kî --pah.

恩師，
In-su, 

這个蛇蠍美人心理無正常啊。
tsit ê siâ-giat bí-jîn sim-lí bô tsìng-siông --ah.

爵主對他不可認真，
Tsiok-tsú tuì thann put-khó jīn-tsin, 

是說：防人之心不可無，
sī suat: Hông jîn tsi sim put-khó bû, 

害人之心不可有啊。
hāi jîn tsi sim put-khó iú --ah.

恩師之教誨，
In-su tsi kàu-huè, 

徒兒謹記在心。
tôo-jî kín-kì tsāi sim.

恬去，
Tiām--khì, 

破害藍魔佛咒，
phò-hāi nâ-môo-hu̍t-tsiù, 

沙彌啊。
sa-mî --ah.

在。
Tsāi.

將五毒教主監禁地牢。
Tsiong Ngóo-to̍k-kàu-tsú kàm-kìm tē-lô. 

烏尼道法。
Oo-nî-tō-huat.

妙化禪師啊，
Miāu-huà-siân-su --ah, 

阮教主是中著彼个四奇女的魔音擊腦，
gún kàu-tsú sī tiòng-tio̍h hit ê Sù kî lí ê môo im kik náu, 

所以自按呢袚袚，
sóo-í tsū-án-ne phua̍h-phua̍h, 

請大禪師憐憫吧。
tshiánn tāi-siân-su liân-bín --pah.

五毒教已經破了，
Ngóo-to̍k-kàu í-king phuà --liáu, 

教主變成廢物，
kàu-tsú piàn-sîng huì-bu̍t, 

無利用價值囉，
bô lī-iōng kè-ta̍t --looh, 

讓他自生自滅吧。
jiāng thann tsū-sing-tsū-bia̍t --pah.

是。
Sī.

奇雲僧參見二師兄，
Kî-hûn-tsing tsham-kiàn jī su-hiann, 

烏尼道法。
oo-nî-tō-huat.

奇雲，
Kî-hûn, 

為啥物差事而來？
uī siánn-mih tshe-sū jî lâi?

京都老師一封紅信，
Kiann-too lāu-su tsi̍t hong âng sìn, 

請二師兄過目。
tshiánn jī su-hiann kuè-bo̍k.

紅信？
Âng sìn? 

永生任務殺史豔文，
Íng-sing jīm-bū sat Sú Iām-bûn, 

永生任務，
íng-sing jīm-bū, 

啊！
ah! 

哈哈哈！
Ha ha ha!

烏尼道法，
 Oo-nî-tō-huat, 

永生任務，
íng-sing jīm-bū, 

烏尼道法，
oo-nî-tō-huat, 

烏尼道法。
oo-nî-tō-huat,

眾沙彌歡喜啥物？
Tsiòng sa-mî huann-hí siánn-mi̍h? 

永生任務是咱修行能到西方極樂世界了。
Íng-sing jīm-bū sī lán siu-hīng lîng kàu se-hong ki̍k-lo̍k sè-kài --liáu.

恁修行攏悾去，
Lín siu-hīng lóng khong--khì, 

永生任務就是決死隊。
íng-sing jīm-bū tsiū sī kuat-sí-tuī.

啊！決死隊。
Ah! Kuat-sí-tuī.

啊！決死隊。
Ah! Kuat-sí-tuī.

眾沙彌聽著。
Tsiòng sa-mî thiann --tsiá, 

喔！
Ooh!

國師的意旨重如泰山，
Kok-su ê ì-tsí tiōng jû thài-san, 

誰若違背即拍落刀坑。
suî jio̍k uî-puē tsik phah-lo̍h to khenn.

是。
Sī. 

三天後，
Sam thian āu, 

個個頭縛紅巾準備出戰。
kô-kô thâu pa̍k âng kin tsún-pī tshut-tsiàn.

是，烏尼道法。
Sī, oo-nî-tō-huat.

下戰帖約史豔文，
Hā tsiàn-thiap iok Sú Iām-bûn,

在黃沙坪決死戰。
 tsāi Hông-sa-pênn kuat-sí-tsiàn.

師父啊，
Su-hū --ah, 

你何故悶悶不樂呢？
lí hô kòo būn-būn-put-lo̍k --neh?

咱是義兄弟，
Lán sī gī-hiann-tī, 

為何稱呼我是師父？
uī-hô tshing-hoo guá sī su-hū? 

阮做你的兄弟是無夠格啦，
Gún tsò lí ê hiann-tī sī bô kàu keh --lah, 

論你啊，
lūn lí --ah, 

可堪是阮兄弟的恩師啊。
khó kham sī gún hiann-tī ê in-su --ah. 

其懷、吳伯，
Kî Huâi, Ngôo Phik, 

一波未息一波起，
it pho bī sik it pho khí, 

我真是辜負了王駕佮爵主父子的愛戴。
guá tsin sī koo-hū liáu Ông kà kah tsiok-tsú hū-tsú ê ài-tài.

恩師的困難弟子會替你解決。
In-su ê khùn-lân tē-tsú ē thè lí kái-kuat.

其懷、吳伯，
Kî Huâi, Ngôo Phik, 

恁要守軍法，
lín iàu siú kun-huat, 

好好到馬場養馬，
hó-hó kàu bé-tiûnn ióng bé, 

此事由史某單人承擔就好了，
tshú sū iû Sú bóo tan-jîn sîng-tam tsiū hó --liáu, 

回轉恁的崗位吧。
huê-tńg lín ê kang-uī --pah.

是。
Sī.

九月初九日卯時，
Káu-gue̍h tshe-káu ji̍t báu-sî, 

黃沙坪決鬥。
Hông-sa-pênn kuat-tàu.

接著戰帖的史豔文，
Tsiap-tio̍h tsiàn-thiap ê Sú Iām-bûn, 

又恐連累朱王佮爵主，
iū khióng liân-luī Tsu-ông kah tsiak-tsú, 

致而不表。
tì-jî-put-piáu. 

一方面也思念故鄉的母親，
Tsi̍t-hong-bīn iā su-liām kòo-hiong ê bú-tshin, 

思念桃花庄的兄弟，
su-liām Thô-hua-tsng ê hiann-tī, 

一夜睡不閤眼，
tsi̍t iā suī-put-ha̍p-gán, 

步入花園沉思囉。
pōo ji̍p hue-hn̂g tîm-su --looh. 

恩師，你佇咧思念故鄉的師太乎?
In-su, lí tī-leh su-liām kòo-hiong ê su-thài --honnh?

秋風起令人思故里，
Tshiu hong khí līng jîn su kòo-lí, 

尚不知家鄉的母親大人，
siōng put ti ka-hiong ê bú-tshin tāi-jîn, 

玉體是否安泰。
gio̍k-thé sī hónn an-thài.

恩師，
In-su, 

自你到這个所在已經過兩個外月，
tsū lí kàu tsit ê sóo-tsāi í-king kuè nn̄g kò-guā-gue̍h, 

攏毋捌出去𨑨迌，
lóng m̄ bat tshut-khì tshit-thô, 

弟子想帶恩師到大街，
tē-tsú siūnn tuà in-su kàu tuā-ke, 

或者城外來去遊玩遊玩，
hi̍k-tsiá siânn-guā lâi-khì iû-uán iû-uán, 

未知恩師意下如何？
bī ti in-su ì-hā jû-hô?

多謝爵主的雅意，
To-siā tsiok-tsú ê ngá-ì, 

可是劣師。
khó-sī lua̍t-su.

好啦好啦，
Hó --lah hó --lah, 

來去遊玩遊玩，
lâi-khì iû-uán iû-uán, 

順便了解著咱遼東的風情吧。
sūn-piān liáu-kái tio̍h lán Liâu-tang ê hong-tsîng --pah.

爵主帶路吧。
Tsiok-tsú tài lōo --pah.

聽聽聽聽，
Thiann thiann thiann thiann, 

來遮四十八工囉，
lâi tsia sì-tsa̍p-peh kang --looh, 

無人會當拍倒我這个石頭陀，
bô lâng ē-tàng phah-tó guá tsit ê Tsio̍h-thâu-tô, 

啥人若三拳共我拍倒，
siánn-lâng nā sann kûn kā guá phah-tó, 

賞銀五十兩，
siúnn gîn gōo-tsa̍p nióo, 

連送這隻小猩猩，
liân sòng tsit tsiah sió-sing-sing, 

來啊來啊。
lâi --ah lâi --ah. 

來吧，
Lâi --pah, 

毋是咧誇口，
m̄ sī leh khua-kháu, 

全天下予人拍趁錢干焦我，
tsuân thian-hā hōo lâng phah thàn-tsînn kan-na guá, 

我錢實在趁太濟咧。
guá tsînn si̍t-tsāi thàn thài tsē --leh.

我這个阿鹿師真正無相信講，
Guá tsit ê A-lo̍k-sai tsin-tsiànn bô siong-sìn kóng, 

無人拍你會倒。
bô lâng phah lí ē tó. 

你欲試看咧？
Lí beh tshì khuànn --leh?

著啊。
Tio̍h --ah. 

有帶錢無？
Ū tuà tsînn --bô?

錢佇我的袋仔內。
Tsînn tī guá ê tē-á-lāi.

好！三拳定輸贏。
Hó! Sann kûn tīng su-iânn.

行功。
Hîng kong.

我這活行功會講話，
Guá tse ua̍h hîng kong ē kóng-uē, 

死行功就袂講話。
sí hîng kong tō bē kóng-uē.

啊？也有活行佮死行的？
Ah? Ā ū ua̍h hîng kah sí hîng --ê? 

嘿嘿，我這擺攏總拄仔聽一擺。
Heh heh, guá tsit pái lóng-tsóng tú-á thiann tsi̍t pái.

緊拍啦！
Kín phah --lah! 

莫囉嗦啦！
Mài lo-so --lah!

跤尾徙予在，
Kha-bué suá hōo tsāi, 

啊，去囉。
ah, khì --looh. 

啊！拍兩下了三十七矣liooh，
Ah! Phah nn̄g ē liáu sann-tsa̍p-tshit --ah --liooh, 

啊這下若閣拍落去，
ah tsit ē nā koh phah --lo̍h-khì, 

五十就了去矣liooh。
gōo-tsa̍p tō liáu-khì --ah --liooh. 

溜喔！
Liu --ooh!

哼！
Hngh! 

彼隻死鹿仔無路用的腳數，
Hit tsiah sí-lo̍k-á bô lōo-īng ê kioh-siàu, 

拍拍咧做咧溜。
phah-phah --leh tsò leh liu. 

啊，遼東專出老千兼諞仙。
Ah, Liâu-tang tsuan tshut lāu-tshian kiam pián-sian.

頭陀，
Thâu-tô, 

天外有天人外有人，
thian guā iú thian jîn guā iú jîn,

你一言壓倒大眾太無修養囉。
lí it giân ap-tó tāi-tsiòng thài bô siu-ióng --looh.

少年的，
Siàu-liân --ê, 

你手咧癢是毋？
lí tshiú leh tsiūnn sī --m̄? 

來來來來來，
Lâi lâi lâi lâi lâi, 

三拳輸贏五十爾爾，
sann kûn su-iânn gōo-tsa̍p niā-niā, 

拍倒我五十提去，
phah-tó guá gōo-tsa̍p the̍h--khì, 

小猩猩順紲牽去，
sió-sing-sing sūn-suà khan--khì, 

拍袂倒我就共你罰五十。
phah buē tó guá tsiū kā lí hua̍t gōo-tsa̍p. 

這種玩耍真新奇，好！
Tsit tsióng uán-suá tsin sin-kî, hó! 

我就佮你輸贏。
Guá tsiū kah lí su-iânn. 

Hoh hoh，
Hoh hoh, 

五十箍提出來挈咧桌頂乎，
gōo-tsa̍p khoo the̍h --tshut-lâi khe̍h leh toh-tíng --honnh, 

按呢才來輸贏啦。
án-ne tsiah lâi su-iânn --lah.

爵主，
Tsiok-tsú, 

你的功力無法打倒石頭陀啊。
lí ê kong-li̍k bû-huat tánn-tó Tsio̍h-thâu-tô --ah.

恩師，這。
In-su, tse.

我來吧，
Guá lâi --pah, 

聖僧請了。
sìng-tsing tshiánn --liáu.

喔謼！
Ooh --hooh! 

講話不止文雅怎樣，
Kóng-uē put-tsí bûn-ngá tsánn-iūnn, 

哈，你叫我聖僧，hoh hoh hoh，
ha, lí kiò guá sìng-tsing, hoh hoh hoh,

少年的，你宛若是欲來輸贏是無？
 siàu-liân --ê, lí uán-nā sī beh lâi su-iânn sī --bô? 

劣者替爵主佮你輸贏。
Lua̍t--tsiá thè tsiok-tsú kah lí su-iânn.

嗯？替拍？按呢看你真有自信的款呢。
Mh? Thè phah? Án-ne khuànn lí tsin ū tsū-sìn ê khuán --neh.

劣者一拳佮你輸贏就好囉。
Lua̍t--tsiá tsi̍t kûn kah lí su-iânn tsiū hó --looh.

一拳？哈哈哈！
Tsi̍t kûn? Ha ha ha! 

恁逐家攏有聽著乎？
Lín ta̍k-ke lóng ū thiann-tio̍h --honnh?

有啦，有啦。
Ū --lah, ū --lah.

這个黃酸仔講一拳咧欲拍倒我，
Tsit ê n̂g-sng-á kóng tsi̍t kûn teh-beh phah-tó guá, 

若三拳共我拍會倒，
nā sann kûn kā guá phah ē tó, 

我就甘拜下風囉。
guá tsiū kam-pài-hā-hong --looh.

一拳拍你無倒，
Tsi̍t kûn phah lí bô tó, 

我非雲州史豔文。
ngóo hui Hûn-tsiu Sú Iām-bûn.

好！來！哈啊！
Hó! Lâi! Ha --ah!

厲害厲害厲害，讚。
Lī-hāi lī-hāi lī-hāi, tsán.

甘拜下風啊，
Kam-pài-hā-hong --ah, 

你的武功實在在我之上啊。
lí ê bú-kong si̍t-tsāi tsāi ngóo tsi siōng --ah. 

聖僧，
Sìng-tsing, 

請服下藥丸吧。
tshiánn ho̍k-hā io̍h-uân --pah. 

因為你所練的武功是硬功，
In-uī lí sóo liān ê bú-kong sī ngē kong, 

非常的剛強，
hui-siông ê kong-kiông, 

黃石公的武經理論，
N̂g-tsio̍h-kong ê Bú-king lí-lūn, 

純剛純強其體必亡，
sûn-kong sûn-kiông kî  thé pit bông, 

練功必需要練到柔剛併合，
liān kong pit-su-iàu liān kàu jiû kong pìng-ha̍p, 

然後要練到收化運發，
jiân-āu iàu liān kàu siu-huà-ùn-huat, 

才能達到上乘境界。
tsiah lîng ta̍t kàu siōng-sīng kíng-kài.

我這粗淺的功夫而已啦，
Guá tse tshoo-tshián ê kang-hu jî-í --lah, 

為了三頓走江湖，
uī-liáu sann tǹg tsáu kang-ôo, 

學兩步騙食步爾爾。
o̍h nn̄g pōo phiàn-tsia̍h-pōo niā-niā. 

這隻猩猩乎真靈巧送你乎，
Tsit tsiah sing-sing --honnh tsin lîng-khá sàng --lí --honnh, 

貧僧江湖收起來，
pîn-tsing kang-ôo siu --khí-lâi, 

欲閣來去拜名師練功，再見啦。
beh koh lâi-khì pài bîng su liān kong, tsài-kiàn --lah.

恩師之武功真是蓋世無敵也。
In-su tsi bú-kong tsin sī kài-sè-bû-ti̍k --iā.

爵主不許這樣說，
Tsiok-tsú put-hí tsit iūnn sueh, 

天地高山疊疊山，
thinn-tē ko-san thia̍p-thia̍p san, 

無極幻海海底海，
bû-ki̍k huàn-hái hái-té-hái, 

天下間數不盡武林高手也，
thian-hā-kan sòo-put-tsīn bú-lîm ko-tshiú --iā, 

咱回王府吧。
lán huê ông-hú --pah.

是。
Sī.

逐家會記得乎，
Ta̍k-ke ē-kì-tit --honnh, 

雲州史豔文喔。
Hûn-tsiu Sú Iām-bûn --ooh.

雲州史豔文，
Hûn-tsiu Sú Iām-bûn, 

逐家攏會記得伊的名字乎。
ta̍k-ke lóng ē-kì-tit i ê miâ-jī --honnh.

哎喲！娘娘啊，
Ai-iō! Niû-niû --ah, 

啊你嫁王爺做第七房的王妃榮華富貴，
ah lí kè ông-iâ tsò tē-tshit pâng ê ông-hui îng-huâ hù-kuì, 

啊我常常看你按呢乎
ah gúa siông-siông khuànn lí án-ne --honnh 

手托香腮沉沉不語，
tshiú thok hiang sai tîm-tîm-put-gú, 

到底是按怎呢？
tàu-té sī án-tsuánn --neh?

牡丹，你可知情王爺已經三個外月，
Bóo-tan, lí khó ti-tsîng ông-iâ í-king sann kò-guā-gue̍h, 

攏無咧到房間矣啦。
lóng bô leh kàu pâng-king --ah --lah.

三個外月百外工，
Sann kò-guā-gue̍h pah-guā kang, 

哎喲，王爺實在有影太無責任啦，
ai-iō, ông-iâ si̍t-tsāi ū-iánn thài bô tsik-jīm --lah, 

哎喲，較細聲咧。
ai-iō, khah sè-siann --leh. 

娘娘啊，啊你今年才二十八歲爾爾，
Niû-niû --ah, ah lí kin-nî tsiah jī-tsa̍p-peh huè niā-niā,

獨守空閨，莫怪你按呢悶悶不樂囉。
to̍k siú khong kui, bo̍k-kuài lí án-ne būn-būn-put-lo̍k --looh.

牡丹，
Bóo-tan, 

敢若親像有人對窗仔外晃過。
kán-ná tshin-tshiūnn ū lâng tuì thang-á-guā hòng--kuè.

老身出來共看覓咧喔，
Lāu-sin tshut-lâi kā khuànn-māi --leh --ooh, 

哎喲有啦，
ai-iō ū --lah, 

有一个咱王府的武術教師叫做史豔文佇遐。
ū tsi̍t ê lán ông-hú ê bú-su̍t kàu-su kiò-tsò Sú Iām-bûn tī hia.

聽講史豔文生做一表人才。
Thiann-kóng Sú Iām-bûn senn-tsò it-piáu-jîn-tsâi.

啥物一表人才爾爾，
Siánn-mih it-piáu-jîn-tsâi niā-niā, 

文武全才無打緊喔，
bûn-bú tsuân tsâi --bô-tánn-kín --ooh, 

咱王府的大小女婢若看著伊乎，
lán ông-hú ê tuā-sió lí-pī nā khuànn-tio̍h i --honnh, 

連工課都毋知通做喔。
liân khang-khuè to m̄ tsai thang tsò --ooh.

嗯，好啦，牡丹，
Mh, hó --lah, Bóo-tan, 

你去煎一杯人參茶予我。
lí khì tsuann tsi̍t pue jîn-som-tê hōo guá. 

遵命囉。
Tsun-bīng --looh.

春草綴書軒，
Tshun-tshó tsuè su-hian, 

深閨人獨眠，
tshim kui jîn to̍k biân, 

積恨顏將老，
tsik hūn gân tsiong lāu, 

相思心欲燃。
siunn-si sim io̍k jiân.

姑娘，史某來驚擾你的清靜囉。
Koo-niû, Sú bóo lâi kiann-jiáu lí ê tshing-tsīng --looh.

姑娘之稱太無禮吧。
Koo-niû tsi tshing thài bô lé --pah.

小姐請息怒。
Sió-tsiá tshiánn sik-nōo.

小姐之稱太輕率囉。
Sió-tsiá tsi tshing thài khing-sut --looh.

那毋知如何稱呼才是呢？
Ná m̄ tsai jû-hô tshing-hoo tsiah sī --neh?

王妃娘娘千歲千千歲。
Ông-hui niû-niû tshian-suè tshian-tshian-suè.

喔？
Ooh?

毋免疑問，
M̄ bián gî-būn, 

阮就是朱千歲第七房妃子。
gún tsiū sī Tsu tshian-suè tē-tshit pâng hui-tsú.

娘娘千秋，
Niû-niû tshian-tshiu, 

史某冒失囉，
Sú bóo mōo-sit --looh, 

是啦，
sī --lah, 

夜已經深史某告辭囉。
iā í-king tshim Sú bóo kò-sî --looh.

小等咧，
Sió-tán --leh, 

今夜之奇逢，
kim-iā tsi kî-hông, 

願留你在此閒談，
guān lâu lí tsāi tshú hân-tâm, 

你願意嗎？
lí guān-ì --mah? 

這，娘娘是主，
Tse, Niû-niû sī tsú, 

豔文是僕，
Iām-bûn sī po̍k, 

在烏夜之中談話恐有失禮，
tsāi oo-iā tsi-tiong tâm-uē khióng iú sit-lé, 

望娘娘恕罪。
bōng Niû-niû sù-tsuē.

人佇咧講：男女平等，
Lâng tī-leh kóng: Lâm-lí pîng-tíng, 

咱主僕嘛是仝款平等，
lán tsú-po̍k mā sī kāng-khuán pîng-tíng, 

你是史豔文乎。
lí sī Sú Iām-bûn --honnh.

賤名史豔文。
Tsiān-bîng Sú Iām-bûn.

嗯，美豔斯文名符其實，
Mh, bí-iām su-bûn bîng-hû-kî-si̍t, 

聽說你未婚的漢子乎？
thiann-sueh lí bī-hun ê hàn-tsú --honnh?

娘娘容史某失陪。
Niû-niû iông Sú bóo sit-puê.

等咧，如果你無聽話，
Tán --leh, jû-kó lí bô thiann-uē, 

本妃大聲喊喝，
pún hui tuā-siann hán-huah,

你就犯了侮辱王妃之罪，知影無？
lí tsiū huān liáu bú-jio̍k ông-hui tsi tsuē, tsai-iánn --bô? 

過來啦，較過來咧啦，
Kuè-lâi --lah, khah kuè-lâi --leh --lah, 

豔文啊，
Iām-bûn --ah, 

青年男女逐家攏有苦衷，
tshing-liân lâm-lí ta̍k-ke lóng ū khóo-thiong, 

像你來遮做軍犯遮爾久，
tshiūnn lí lâi tsia tsò kun-huān tsiah-nī kú, 

像我做啥物王妃！
tshiūnn guá tsò siánn-mih ông-hui! 

王爺根本就無重視，
Ông-iâ kun-pún tō bô tiōng-sī, 

數個月來未曾見過王爺，
sòo kò gue̍h lâi buē-tsîng kìnn-kuè ông-iâ, 

猶如活活馬縛在死樹欉啊。
iu-jû ua̍h-ua̍h bé pa̍k tsāi sí tshiū-tsâng --ah. 

史某堅守古訓，
Sú bóo kian-siú kóo-hùn, 

非禮勿聽，非禮勿言，
hui-lé-bu̍t-thing, hui-lé-bu̍t-giân, 

非禮勿視，失陪囉。
hui-lé-bu̍t-sī, sit-puê --looh. 

豔文啊，
Iām-bûn --ah, 

我的話你聽袂佮意乎，
guá ê uē lí thiann bē kah-ì --honnh, 

咱出去牆仔外散散步好毋？
lán tshut-khì tshiûnn-á guā sàn-sàn-pōo hó --m̄?

是非不明、黑白難分啊。
Sī-hui put-bîng, hik-pe̍h lân-hun --ah.

啊你莫受氣啦，
Ah lí mài siūnn-khì --lah, 

出去散散步啦乎？
tshut-khì sàn-sàn-pōo --lah --honnh?

娘娘放手。
Niû-niû pàng-tshiú.

你若無陪我出去，
Lí nā bô puê guá tshut-khì, 

我是欲大聲喝救喔。
guá sī beh tuā-siann huah-kiù --ooh.

蕩婦該死。
Tōng-hū kai sí.

放手啊。
Pàng-tshiú --ah.

啊！
Ah!

娘娘，娘娘啊，
Niû-niû, niû-niû --ah, 

娘娘死囉。
niû-niû sí --looh. 

我將他推開的時陣用力過猛，
Guá tsiong thann tshui-khai ê sî-tsūn iōng la̍t kuè bíng, 

娘娘挵著涼亭柱，
Niû-niû lòng-tio̍h liâng-tîng-thiāu, 

腦破而死。
náu-phò jî sú. 

若有人看著是娘娘失態，
Nā ū lâng khuànn-tio̍h sī niû-niû sit thài, 

無人看著就像因姦殺人，啊！
bô lâng khuànn-tio̍h tō tshiūnn in kan sat-jîn, ah! 

天負我我欲如何呢？
Thian hū ngóo ngóo io̍k jû-hô --neh? 

不如暫時離開王府，
Put-jû tsiām-sî lī-khui ông-hú, 

候等機會才來洗清冤情吧。
hāu-tán ki-huē tsiah lâi sué-tshing uan-tsîng --pah.

娘娘囉，娘娘囉，
Niû-niû --looh, niû-niû --looh, 

人參茶來囉趁燒著來哈落。
jîn-som-tê lâi --looh thàn sio tio̍h lâi ha lo̍h. 

啊！夭壽！
Ah! iáu-siū! 

教師啊、家丁啊，
Kàu-su --ah, ka-ting --ah, 

請王爺出來囉，較緊咧。
tshiánn ông-iâ tshut-lâi --looh, khah kín --leh.

到底是誰，殺我的愛妃苗翠玉。
Tàu-té sī suî, sat guá ê ài-hui Biâu Tshuì-gio̍k.

哎喲，啟稟千歲，
Ai-iō, khé-pín tshian-suè, 

事情是按呢啦。
sū-tsîng sī án-ne --lah.

人面獸心的史豔文，
Jîn-bīn-siù-sim ê Sú Iām-bûn, 

殺害我的愛妃。
sat-hāi guá ê ài-hui.

父王，
Hū-ông, 

我的恩師絕對毋是彼種人。
guá ê in-su tsua̍t-tuì m̄ sī hit tsióng lâng.

你恬去，眾將官。
Lí tiām--khì, tsiòng tsiòng-kuan. 

在。
Tsāi.

各府州縣貼形圖，
Kok hú tsiu kuān tah hîng-tôo, 

通緝國犯史豔文。
thong-tsi̍p kok-huān Sú Iām-bûn.

遵命。
Tsun-bīng.

備辦愛妃的後事。
Pī-pān ài-hui ê hiō-sū.

是。
Sī. 

我相信恩師是冤枉的，
Guá siong-sìn in-su sī uan-óng --ê, 

我必須去揣師父轉來澄清。
guá pit-su khì tshuē su-hū tńg-lâi tîng-tshing.

神佛金言死就是永生，
Sîn-pu̍t kim-giân sí tsiū sī íng-sing, 

這次要殺史豔文，
tsit tshù iàu sat Sú Iām-bûn, 

就是咱的永生任務啦。
tsiū sī lán ê íng-sing jīm-bū --lah.

是，烏尼道法。
Sī, oo-nî-tō-huat.

猛進黃沙坪。
Bíng tsìn Hông-sa-pênn.

革殺革殺革殺，
Kik-sat kik-sat kik-sat, 

妙化僧帶著決死隊，
Miāu-huà-tsing tuà tio̍h kuat-sí-tuī, 

決殺史豔文。
kuat sat Sú Iām-bûn. 

勇敢善戰的史豔文寧死不失信，
Ióng-kám siān tsiàn ê Sú Iām-bûn lîng sí put sit sìn, 

悽慘悽慘悽慘，
tshi-tshám tshi-tshám tshi-tshám, 

三年的罪刑又犯上了殺王妃之重罪，
sann nî ê tsuē-hîng iū huān-siōng liáu sat ông-hui tsi tāng-tsuē,

王妃是史豔文殺的嗎？
ông-hui sī Sú Iām-bûn sat --ê --mah? 

白霜女冷心心決定咧欲害死史豔文嗎？
Pi̍k-song-lí Líng Sim-sim kuat-tīng teh-beh hāi-sí Sú Iām-bûn --mah?

史豔文，
Sú Iām-bûn, 

你帶偌濟兵士來？
lí tuà guā-tsē ping-sū lâi?

史某單獨赴約。
Sú bóo tan-to̍k hù iok.

你真有氣魄，沙彌啊。
Lí tsin ū khì-phik, sa-mî --ah.

在。
Tsāi.

永生任務開始。
Íng-sing jīm-bū khai-sí.

毋是單打獨鬥嗎？
M̄ sī tan tánn to̍k tàu --mah?

永生任務戰到總死為止，啊！
Íng-sing jīm-bū tsiàn kàu tsóng sí uî-tsí, ah!

極毒的手箭，用純陽掌啊，
Ki̍k to̍k ê tshiú-tsìnn, iōng Sûn-iâng-tsiáng --ah, 

用純陽掌啊。
iōng Sûn-iâng-tsiáng --ah.

史豔文中了極毒的手箭，
Sú Iām-bûn tiòng liáu ki̍k to̍k ê tshiú-tsìnn, 

毒性猛發汗流不止，
to̍k-sìng bíng huat hān liû put-tsí, 

兩眼欲漸昏暗，
lióng gán io̍k tsiām hun-àm, 

看不清對方的來勢囉。
khuànn put tshing tuì-hong ê lâi-sè --looh.

史豔文是我要殺的人，
Sú Iām-bûn sī guá iàu sat ê lâng, 

怎樣能死在他人之手呢？
tsuánn-iūnn lîng sí tsāi thann-jîn tsi tshiú --neh?

臭女人功夫不賴啊。
Tshàu lú-jîn kang-hu put-lāi --ah.

你敢知？
Lí kám tsai?

知啥？
Tsai siánn?

烏色的人咧欲殺你。
Oo-sik ê lâng teh-beh sat --lí.

危急危急危急，
Uî-kip uî-kip uî-kip, 

史豔文雙眼完全失明，
Sú Iām-bûn siang-gán uân-tsuân sit-bîng, 

只靠著聽覺閃避妙化的刺龍刀。
tsí khò-tio̍h thiann-kak siám-phiah Miāu-huà ê Tshì-liông-to. 

主持死了，
Tsú-tshî sí liáu, 

恁這批小沙彌快還俗吧。
lín tsit phue sió sa-mî khuài huân-sio̍k --pah.

永生任務，烏尼道法，啊！
Íng-sing jīm-bū, oo-nî-tō-huat, ah!

嗯，
Mh, 

這敢若親像交趾國割喉黨的黨徒，
tse kánn-ná tshin-tshiūnn Kau-tsí-kok Kuah-âu-tóng ê tóng-tôo,

死是永生嗎？
sí sī íng-sing --mah? 

哼！喂！史豔文，
Hngh! Ueh! Sú Iām-bûn, 

帶你到山內草茅服藥去毒吧。
tuà lí kàu suann-lāi tsháu-mâu ho̍k io̍h khì to̍k --pah.

有車坐到無車，
Ū tshia tsē kàu bô tshia, 

有馬騎到無馬，
ū bé khiâ kàu bô bé, 

有錢開到無錢，
ū tsînn khai kàu bô tsînn, 

終於到了雲南了。
tsiong-î kàu liáu Hûn-lâm --liáu.

哈麥雲南，
Ha-be̍h Hûn-lâm, 

哈麥誠闊呢，
ha-be̍h tsiânn khuah --neh, 

哈麥揣史豔文in兜，
ha-be̍h tshuē Sú Iām-bûn in tau, 

哈麥揣咧真久呢。
ha-be̍h tshuē leh tsin kú --neh.

萱姑啊，
Suan-koo --ah, 

彼个阿婆可能是豔文的母親喔。
hit ê a-pô khó-lîng sī Iām-bûn ê bú-tshin --ooh.

阿兄，
A-hiann, 

過共訪問看覓咧。
kuè kā hóng-mn̄g khuànn-māi --leh. 

哈麥遮遮史家庄哈麥著啊。
Ha-be̍h tsia tsia Sú-ka-tsng ha-be̍h tio̍h --ah.

請問老夫人，
Tshiánn-mn̄g lāu hu-jîn, 

遮是毋是史豔文之家？
tsia sī m̄ sī Sú Iām-bûn tsi ka?

是喔，
Sī --ooh, 

我就是豔文的老母，
guá tsiū sī Iām-bûn ê lāu-bú, 

三位貴客有啥物貴事嗎？
sann uī kuì-kheh ū siánn-mih kuì-sū --mah?

親姆你好。
Tshenn-ḿ lí hó. 

婆婆萬福。
Pô-pô bān hok.

啊？親姆？
Ah? Tshenn-ḿ? 

婆婆？老身莫名其妙喔！
Pô-pô? Lāu-sin bo̍k-bîng-kî-miāu --ooh!

事情是按呢啦，
Sū-tsîng sī án-ne --lah, 

豔文往杭州去拜岳飛帝君的時陣，
Iām-bûn óng Hâng-tsiu khì pài Ga̍k-hui-tè-kun ê sî-tsūn, 

蹛咧我的劉家店數天，
tuà leh guá ê Lâu-ka-tiàm sòo thian, 

彼段時間啊佮阮感情逐家攏誠好，
hit tuānn sî-kan --ah kah gún kám-tsîng ta̍k-ke lóng tsiânn hó,

啊阮小妹仔劉萱姑就是愛著令郎史豔文啦，
ah guán sió-muē-á Lâu Suan-koo tiō sī ài-tio̍h līng-lông Sú Iām-bûn --lah. 

哈哈哈！
Ha ha ha!

定親了嗎？
Tīng-tshin --liáu --mah?

但是豔文佇咧講，
Tān-sī Iām-bûn tī-leh kóng, 

雙方的親事啊，
siang-hong ê tshin-sū --ah, 

愛親姆允許按呢才算有成啦。
ài tshenn-ḿ ún-hí án-ne tsiah sǹg ū sîng --lah.

哎喲，恁按呢千里迢迢來提親，
Ai-iō, lín án-ne tshian-lí-thiâu-thiâu lâi thê-tshin, 

真夠誠意囉。
tsin kàu sîng-ì --looh.

親姆啊，
Tshenn-ḿ --ah,

阮毋是為提親而來呢，
gún m̄ sī uī thê-tshin jî lâi --neh, 

豔文時常佇咧怨嘆啦，
Iām-bûn sî-siông tī-leh uàn-thàn --lah, 

講親姆七十一歲老人家無人奉祀，
kóng tshenn-ḿ tshit-tsa̍p-it huè lāu-jîn-ka bô lâng hōng-sū, 

所以我才𤆬阮小妹萱姑
sóo-í guá tsiah tshuā gún sió-muē Suan-koo 

來遮咧欲照顧老親姆啦。
lâi tsia teh-beh tsiàu-kòo lāu tshenn-ḿ --lah.

豔文已替我選一个好新婦囉。
Iām-bûn í thè guá suán tsi̍t ê hó sin-pū --looh.

婆婆過獎囉。
Pô-pô kuè-tsióng --looh.

遠方的親戚來，
Uán-hong ê tshin-tshik lâi, 

應該泡茶請客，
ing-kai phàu tê tshiánn-kheh, 

庸兒唷。
Iông-jî --ioh.

啊？庸兒？
Ah? Iông-jî?

哎喲，
Ai-iō, 

食老患著健忘症，
tsia̍h-lāu huān-tio̍h kiān-bōng-tsìng, 

庸兒著隨豔文出去講。
Iông-jî tio̍h suî Iām-bûn tshut-khì kóng.

喂，親姆啊，
Eh, tshenn-ḿ --ah, 

阮小妹仔萱姑有讀一寡書啦，
gún sió-muē-á Suan-koo ū tha̍k tsi̍t-kuá su --lah, 

啊但是對廚房的工課乎
ah tān-sī tuì tû-pâng ê khang-khuè --honnh 

生疏生疏，
tshenn-soo tshenn-soo, 

望親姆就共教示教示。
bāng tshenn-ḿ tō kā kà-sī kà-sī.

彼種小問題萱姑巧巧，
Hit tsióng sió būn-tê Suan-koo khiáu-khiáu, 

教一遍就會曉，
kà tsi̍t piàn tō ē-hiáu, 

毋過我厝後有八百枝的桑樹，
m̄-koh guá tshù-āu ū peh-pah ki ê song-tshiū, 

啊飼十二箱的蠶，
ah tshī tsa̍p-jī siunn ê thâm, 

每早起著愛挽這个桑葉飼蠶喔。
muí tsái-khí tio̍h-ài bán tsit ê song-hio̍h tshī thâm --ooh.

萱姑曉得。
Suan-koo hiáu--tit.

喔，親姆啊，
Ooh, tshenn-ḿ --ah, 

你年歲遮爾濟啊，
lí nî-huè tsiah-nī tsuē --ah, 

猶閣佇咧採桑飼蠶，
iah koh tī-leh tshái song tshī thâm, 

彼實在。
he si̍t-tsāi.

春蠶已成繭囉，
Tshun thâm í sîng kián --looh, 

啊可以抽絲紡織縫衣，
ah khó-í thiu si pháng-tsit hông i, 

豔文若轉來就有新衫通穿。
Iām-bûn nā tńg--lâi tō ū sin sann thang tshīng.

豔文啊。
Iām-bûn --ah.

喀。
Khe̍nnh.

萱姑毋通吼，
Suan-koo m̄ thang háu, 

豔文閣兩年外就會釋放囉。
Iām-bûn koh nn̄g nî guā tō ē sik-hòng --looh. 

親姆，
Tshenn-ḿ, 

啊你攏知影豔文發生的情況諾。
ah lí lóng tsai-iánn Iām-bûn huat-sing ê tsîng-hóng --hioh.

京城洪翰林常來信慰問，
Kiann-siânn Âng hān-lîm siông lâi sìn uì-būn, 

一個外月前賽關公周雄也帶回豔文的口信。
tsi̍t kò-guā-gue̍h tsîng Sài-kuan-kong Tsiu Hiông iā tuà-huê Iām-bûn ê khió-sìn.

婆婆，
Pô-pô, 

豔文的狀況如何呢？
Iām-bûn ê tsōng-hóng jû-hô --neh?

七月間，
Tshit-gue̍h kan, 

在這个西河血戰萬外人，
tsāi tsit ê Se-hô hiat tsiàn bān guā lâng, 

幸得賽關公相助，
hīng tit Sài-kuan-kong siong-tsōo, 

安全過關囉。
an-tsuân kuè-kuan --looh. 

豔文啊！
Iām-bûn --ah!

毋通吼，
M̄ thang háu, 

豔文固有忠勇孝義的情操，
Iām-bûn kòo iú tiong-ióng-hàu-gī ê tsîng-tshò, 

咱也應該以他為榮才是。
lán iā ing-kai í thann uî îng tsiah sī.

彼批奸臣賊黨乎，
Hit phue kan-sîn tsha̍t-tóng --honnh, 

有一工會受惡報啦。
ū tsi̍t kang ē siū ok-pò --lah. 

萱姑啊，
Suan-koo --ah, 

你愛學恁婆婆的精神，
lí ài o̍h lín pô-pô ê tsing-sîn, 

愛勇敢知無？
ài ióng-kám tsai --bô? 

為妹曉得。
Uî muē hiáu-tit.

親姆啊，
Tshenn-ḿ --ah, 

我佮兩齒咧欲來告別囉。
guá kah Nn̄g-khí teh-beh lâi kò-pia̍t --looh.

哎喲舅爺，
Ai-iō kū-iâ, 

你按呢長途跋涉，
lí án-ne tiông-tôo pua̍t-sia̍p, 

歇睏幾工仔才去啦乎。
hioh-khùn --kuí-kang-á tsiah khì --lah --honnh.

我就愛轉去顧店你咧，
Guá tō ài tńg-khì kòo-tiàm lí --leh, 

親姆啊，
Tshenn-ḿ --ah, 

今我祝你玉體康泰。
tann guá tsiok lí gio̍k-thé khong-thài.

兄長，
Hing-tióng, 

為妹袂得報答你佮阿嫂養育之恩。
uî muē bē tit pò-tap lí kah a-só ióng-io̍k tsi un.

啊，講彼啥物話啦！
Ah, kóng he siánn-mih uē --lah! 

照顧你的婆婆上要緊啦乎，
Tsiàu-kòo lí ê pô-pô siōng iàu-kín --lah --honnh, 

啊有時間我會閣來看你乎，
ah ū sî-kan guá ē koh lâi khuànn --lí --honnh, 

再會！
tsài-huē!

再會！
Tsài-huē!

今仔日開始，
Kin-á-ji̍t khai-sí, 

你敢會入來夢中，
lí kám ē ji̍p-lâi bāng-tiong, 

敢會佮阮來做伴。
kám ē kah gún lâi tsò-phuānn. 

敢講你攏毋知，
Kám kóng lí lóng m̄ tsai, 

我毋是凊凊彩彩溫柔咧予別人看。
guá m̄ sī tshìn-tshìn-tshái-tshái un-jiû teh hōo pa̍t-lâng khuànn.

你應該了解我天生毋是，
Lí ing-kai liáu-kái guá thian-sing m̄ sī, 

毋是彼種#Easy type#。
m̄ sī hit tsióng #Easy type#. 

但是有你佇身邊，
Tān-sī ū lí tī sin-pinn, 

我的情就像大海。
guá ê tsîng tiō tshiūnn tuā-hái. 

你敢知？
Lí kám tsai? 

從今以後我的心無別人，
Tsiông kim í-āu guá ê sim bô pa̍t-lâng, 

只有你，
tsí-ū lí, 

才會當來接受阮的愛佮阮的關懷。
tsiah ē-tàng lâi tsiap-siū gún ê ài kah gún ê kuan-huâi. 

我嘛知，
Guá mā tsai, 

你是袂曉對我來表示你的愛，
lí sī buē-hiáu tuì guá lâi piáu-sī lí ê ài, 

是愛人、是朋友、我毋管，
sī ài-jîn, sī pîng-iú, guá m̄-kuán, 

欲綴你到天邊海角，
beh tuè lí kàu thinn-pinn hái-kak, 

這是我理想的愛。
tse sī guá lí-sióng ê ài.

當史某失意之時，
Tong Sú bóo sit-ì tsi sî, 

冷姑娘便及時相助，
Líng koo-niû piān ki̍p-sî siong-tsōo, 

史某不知如何答報萬一啦。
Sú bóo put ti jû-hô tap-pò bān-it --lah.

你敢知？
Lí kám tsai?

尚待指點。
Siōng thāi tsí-tiám.

冷心心是無正常的人。
Líng Sim-sim sī bô tsìng-siông ê lâng.

史某不認為呢。
Sú bóo put jīn-uî --neh.

你夜奔百里，
Lí iā pun pik-lí, 

人疲力竭飢餓不堪囉。
jîn-phî-li̍k-kia̍t ki-gō put-kham --looh. 

阮春蘭、夏荷、冬梅、秋菊，
Gún Tshun-lân, Hē-hô, Tang-muê, Tshiu-kiok, 

備辦三珍佮櫻桃酒，
pī-pān sam tin kah ing-thô-tsiú, 

欲予你充飢解渴啦。春蘭！
beh hōo lí tshiong-ki kái-khat --lah. Tshun-lân!

在。
Tsāi.

三珍是啥物料理？
Sam tin sī siánn-mih liāu-lí?

鹿茸、鶴眼、獺心，
Lo̍k-jiông, ho̍h-gán, thuah-sim, 

百年櫻桃樹汁做酒，
pah-nî ing-thô-tshiū-tsiap tsò tsiú, 

世上最罕有。
sè-siōng tsuè hán-iú.

食落去到底十二時辰之後補氣提神啊。
Tsia̍h lo̍h-khì kàu-té tsa̍p-jī sî-sîn tsi-hiō póo-khì thê-sîn --ah.

你敢知？
Lí kám tsai?

怎樣？
Tsánn-iūnn?

In乎對你史豔文，
In --honnh tuì lí Sú Iām-bûn, 

特別再特別呢，
ti̍k-pia̍t tsài ti̍k-pia̍t --neh, 

快來享用啊。
khuài lâi hiáng-iōng --ah.

瓊漿仙酒實難下咽，
Khîng-tsiunn sian-tsiú si̍t lân hā ian, 

龍肝鳳髓也不感味啊。
liông-kuann hōng-tshué iā put kám bī --ah.

我陪你食啦，
Guá puê lí tsia̍h --lah, 

煩惱啥物？
huân-ló siánn-mi̍h?

史某領情就好囉。
Sú bóo niá tsîng tsiū hó --looh.

看你心事沉沉雙眉深鎖，
Khuànn lí sim-sū tîm-tîm siang-bî tshim só, 

無正常的人也會心酸啊。
bô tsìng-siông ê lâng iā ē sim-sng --ah.

三年刑期加上死刑罪的我，
Sann nî hîng-kî ka-siōng sí-hîng-tsuē ê guá, 

何能答母養育之恩，
hô lîng tap bió ióng-io̍k tsi un, 

姑娘，
koo-niû, 

像史某的處境要如何奮志？
tshiōnn Sú bóo ê tshú-kíng iàu jî-hô hùn-tsì?

三年罪受誣害，
Sann nî tsuē siū bû-hāi, 

死刑罪受冤枉，
sí-hîng-tsuē siū uan-óng, 

有一工總會冰釋，
ū tsi̍t kang tsóng ē ping-sik, 

何用憂思深愁呢？
hô iōng iu-su tshim-tshiû --neh? 

誰能相信我是冤枉？
Suî lîng siong-sìn guá sī uan-óng?

我啊，
Guá --ah, 

毋是，
m̄ sī, 

毋是我，
m̄ sī guá, 

有一个人。
ū tsi̍t ê lâng.

到底是誰？
Tàu-té sī suî?

你的徒弟朱少亮啊。
Lí ê tôo-tē Tsu Siàu-liāng --ah.

爵主無權利審罪，
Tsiok-tsú bô khuân-lī sím tsuē, 

而且更不是見證人。
jî-tshiánn kìng put sī kiàn-tsìng-jîn.

你毋是會卜卦嗎？
Lí m̄ sī ē pok-kuà --mah? 

卜卦見證人出在何方啊？
Pok-kuà kiàn-tsìng-jîn tshut tsāi hô-hong --ah?

啊，
Ah, 

多謝姑娘的提醒，
to-siā koo-niû ê thê-tshínn, 

麻煩姑娘將酒宴收起來，
mâ-huân koo-niû tsiong tsiú-iàn siu --khí-lâi, 

史某以便動爻揣證人。
Sú bóo í piān tōng-ngâu tshuē tsìng-jîn.

春蘭。
Tshun-lân.

在。
Tsāi.

三珍佮櫻桃酒，
Sam tin kah ing-thô-tsiú, 

恁四个人收去享用，
lín sì ê lâng siu khì hiáng-iōng, 

豔文欲踮遮卜卦。
Iām-bûn beh tiàm tsia pok-kuà. 

啊！ 歹勢，
Ah! Pháinn-sè, 

煞叫出你的名。
suah kiò-tshut lí ê miâ. 

一个人咧欲卜卦，
Tsi̍t ê lâng teh-beh pok-kuà, 

緊收起來。
kín siu --khí-lâi.

是，教主。
Sī, Kàu-tsú.

冷心心，啊，
Líng Sim-sim, ah, 

失言失言，
sit-giân sit-giân, 

姑娘你是一教的教主嗎？
koo-niû lí sī tsi̍t kàu ê kàu-tsú --mah?

哈，我飼一隻狗真歹，
Ha, guá tshī tsi̍t tsiah káu tsin pháinn, 

咬著in四个，
kā-tio̍h in sì ê, 

所以in攏叫我狗主。
sóo-í in lóng kiò guá Káu tsú.

姑娘你身中有八个金錢無？
Koo-niû lí sin-tiong ū peh ê kim-tsînn --bô?

春蘭、夏荷、冬梅、秋菊，
Tshun-lân, Hē-hô, Tang-muê, Tshiu-kiok, 

恁四个人窮八个金錢來。
lín sì ê lâng khîng peh ê kim-tsînn lâi. 

是。
Sī.

小智子李猴急馳遼東，
Sió-tì-tsú Lí Kâu kip tî Liâu-tang, 

欲揣親王保釋史豔文，
beh tshuē tshin-ông pó-sik Sú Iām-bûn, 

大破金光塔救按察大人。
tāi-phuà Kim-kong-thah kiù àn-tshat tāi-jîn.

第一卦卜出乾卦一男，
Tē-it kuà pok-tshut khiân-kuà it lâm, 

第二卦第三卦卜出坤卦二女，
tē-jī kuà tē-sann kuà pok-tshut khun-kuà jī lí, 

爻辭顯出一女明顯一女暗藏，
ngâu-sî hián-tshut it lí bîng-hián it lí àm-tsông, 

爻辭再顯示七情之中，
ngâu-sî tsài hián-sī tshit tsîng tsi tiong, 

一女慾蕩一女怒殺。
it lí io̍k-tōng it lí nōo sat.

啊乾卦男子方面，
Iah khiân-kuà lâm-tsú hong-bīn, 

顯出啥物爻辭？
hián-tshut siánn-mih ngâu-sî?

七情之中之懼縮啊。
Tshit tsîng tsi-tiong tsi kī-siok --ah.

哈哈哈！
Ha ha ha!

真準。
 Tsin tsún. 

發生的情況，
Huat-sing ê tsîng-hóng, 

五个女人看甲清清楚楚，
gōo ê lú-jîn khuànn kah tshing-tshing-tshó-tshó, 

這五个人會出面做證，
tsit gōo ê lâng ē tshut-bīn tsò-tsìng, 

為你洗冤啊。
uī lí sé-uan --ah.

圍起來！
Uî --khí-lâi! 

史豔文毋通走袂使拒捕，
Sú Iām-bûn m̄ thang tsáu bē-sái kī póo, 

否則革殺勿論。
hónn-tsik kik-sat bu̍t lūn.

史豔文啊乖乖自首吧。
Sú Iām-bûn --ah kuai-kuai tsū-siú --pah.

唉！
Haih!

將軍，我就是王妃被殺現場的目擊者。
Tsiong-kun, guá tsiū sī ông-hui pī sat hiān-tiûnn ê bo̍k-kik-tsiá.

請你到王府做證，行！
Tshiánn lí kàu ông-hú tsò-tsìng, kiânn!

人面獸心的史豔文，
Jîn-bīn-siù-sim ê Sú Iām-bûn, 

膽敢姦殺我的王妃苗翠玉，
tánn-kánn kan-sat guá ê ông-hui Biâu Tshuì-gio̍k, 

劊子手啊。
khuài-tsú-tshiú --ah. 

在。
Tsāi.

把他押出去斬。
Pá thann ah tshut-khì tsám.

且慢，
Tshiánn-bān, 

啟稟千歲，
khé-pín tshian-suè, 

現場有目擊者欲來遮做證。
hiān-tiûnn ū bo̍k-kik-tsiá beh lâi tsia tsò-tsìng.

把證人共我帶進來。
Pá tsìng-jîn kā guá tuà tsìn-lâi.

行。
Kiânn.

證人報出身世來。
Tsìng-jîn pò-tshut sin-sè lâi.

山西太原人氏，
Suann-sai Thài-guân jîn-sī, 

出生戲劇家庭，
tshut-sinn hì-kio̍k ka-tîng, 

爸母早亡，
pē-bú tsá bông, 

白蓮教養大。
Pe̍h-liân-kàu ióng tāi. 

從小練成好武功做人無正常，
Tsiông sió liān-sîng hó bú-kong tsò-lâng bô tsìng-siông, 

所以名叫冷心心。
sóo-í miâ kiò Líng Sim-sim.

前日的深夜，
Tsîng-ji̍t ê tshim-iā, 

史豔文佮王妃發生案情之時，
Sú Iām-bûn kah ông-hui huat-sing àn-tsîng tsi sî, 

你在哪裡？
lí tsāi ná-lí?

我宣誓說實話。
Guá suan-sè sueh si̍t-uē. 

王妃退數步，
Ông-hui thè sòo pōo, 

你佇咧暗處發氣功，
lí tī-leh àm-tshù huat khì-kong, 

將王妃推去碰涼亭柱而死，
tsiong ông-hui thui-khì pōng liâng-tîng-thiāu jî sí, 

你指鹿為馬，
lí tsí-lo̍k-uî-má, 

本王無相信你有彼種氣功。
pún ông bô siong-sìn lí ū hit tsióng khì-kong.

我可以現場表演證實啊。
Guá khó-í hiān-tiûnn piáu-ián tsìng-si̍t --ah.

好，
Hó, 

彼片的金剛石屏風，
hit phìnn ê kim-kong-tsio̍h pîng-hong, 

你施展氣功若拍會倒，
lí si-tián khì-kong nā phah ē tó, 

按呢本王就相信。
án-ne pún ông tsiū siong-sìn.

好，
Hó, 

中央是史豔文的純陽掌，
tiong-ng sī Sú Iām-bûn ê Sûn-iâng-tsiáng, 

下面應該留我的愛心痕跡，哈！
ē-bīn ing-kai lâu guá ê ài-sim hûn-jiah, ha!

冷心心的氣功在我之上啊。
Líng Sim-sim ê khì-kong tsāi ngóo tsi siōng --ah.

按呢千歲你就相信
Án-ni Tshian-suè lí tsiū siong-sìn 

我是殺王妃的兇手囉乎。
guá sī sat ông-hui ê hiong-tshiú --looh --honnh.

眾將官。
Tsiòng tsiòng-kuan.

在。
Tsāi.

用鋼鍊縛住兇手，
Iōng kong-liān pa̍k-tsū hiong-tshiú, 

押到刑場處決。
ah kàu hîng-tiûnn tshú-kuat.

冷心心真有女豪傑的氣慨。
Líng Sim-sim tsin iú lí hô-kia̍t ê khì-khài. 

且慢。
Tshiánn-bān.

少亮，你為何喝阻？
Siàu-liāng, lí uī-hô hat-tsóo?

請父王慎思之，
Tshiánn hū-ông sīn su --tsi, 

此案的元兇是阮第七阿姨，
tshú àn ê guân-hiong sī gún tē-tshit a-î, 

因為對阮師父挑戲非禮。
in-uī tuì gún su-hū thiau-hì hui-lé.

#性騷擾啦#，
#性騷擾啦#,

啥物非禮，
siánn-mih hui-lé, 

講話袂#乾脆#。
kóng-uē bē #乾脆#.

對阮師父#性騷擾#，
Tuì gún su-hū #性騷擾#, 

導致這位姑娘打抱不平，
tō-tì tsit uī koo-niû tánn-phāu-put-pîng, 

而發氣功警告他。
jî huat khì-kong kíng-kò thann. 

雖知阿姨頭碰亭柱而故，
Sui ti a-î thâu pōng tîng-thiāu jî kòo, 

論起來過失殺人而已，
lūn --khí-lâi kuè-sit sat-jîn jî-í, 

絕非蓄意殺人，
tsua̍t hui thiok-ì sat-jîn, 

若將他處決會受人批評，
jio̍k tsiong thann tshú-kuat ē siū lâng phue-phîng, 

父王公報私仇啊。
hū-ông kong-pò-su-siû --ah.

少亮，哼！
Siàu-liāng, hngh! 

將冷心心改判十八年，
Tsiong Líng Sim-sim kái phuànn tsa̍p-peh nî, 

來人啊！
lâi jîn --ah!

在。
Tsāi.

押禁烏獄。
Ah-kìm oo-ga̍k.

遵命。
Tsun-bīng.

退堂。
Thuè tn̂g.

烏獄伸手不見五指，
Oo-ga̍k tshun-tshiú put kiàn ngóo tsí, 

陰溼惡臭百蟲叢生，
im-sip ok-tshàu pik thâng tsông-sing, 

莫說十八年，
bo̍k sueh tsa̍p-peh nî, 

半年就活袂過。
puànn nî tō ua̍h bē kuè. 

師父，
Su-hū, 

這欲如何是好？
tse beh jî-hô sī hó? 

冷心心實令人同情憐憫，
Líng Sim-sim si̍t līng jîn tông-tsîng liân-bín, 

但我犯人不能保犯人啊。
tān guá huān-lâng put-lîng pó huān-lâng --ah.

可憐的冷心心啊。
Khó-liân ê Líng Sim-sim --ah. 

啊！鏢書！
Ah! Pio-su! 

敬邀史豔文明晨巳時楓橋對決，
Kìng-iau Sú Iām-bûn bîng sîn tsī-sî Hong-kiô tuì-kuat, 

挑戰者五爪金鷹。
thiau-tsiàn-tsiá Ngóo-jiáu-kim-ing.

此事不可讓王爺知情，
Tshú sū put-khó jiāng ông-iâ ti-tsîng, 

為師明晨單獨赴約。
uî su bîng-sîn tan-to̍k hù iok.

藍色覆面人逃逃閃閃，
Nâ-sik hok-bīn jîn tô-tô-siám-siám, 

閃入烏獄咧欲解救冷心心囉。
siám-ji̍p oo-ga̍k teh-beh kái-kiù Líng Sim-sim --looh.

你來遮關偌久矣？
Lí lâi tsia kuainn guā-kú --ah?

記袂清楚矣，
Kì bē tshing-tshó --ah, 

大約三年超過了吧。
tāi-iok sann nî tshiau-kuè --liáu --pah.

你的性命力真強，
Lí ê sènn-miā-li̍k tsin kiông, 

你啥物名？
lí siánn-mih miâ?

名叫烏雲，苗疆人氏。
Miâ kiò Oo Hûn, Biâu-kiang jîn-sī.

你犯啥物罪？
Lí huān siánn-mih tsuē?

入明宮偷國寶不成被捉，
Ji̍p Bîng-kiong thau kok-pó put-sîng pī tshiok, 

押來管訓，
ah lâi kuán-hùn, 

然後拍隊長被崁入烏獄。
jiân-āu phah tuī-tiúnn pī khàm-ji̍p oo-ga̍k.

啊我一个查某囡仔爾爾，
Ah guá tsi̍t ê tsa-bóo gín-á niā-niā, 

你敢敢侵犯我？
lí kám kánn tshim-huān --guá?

女人是弱者，
Lú-jîn sī jio̍k-tsiá, 

我應該照顧你才著啊。
guá ing-kai tsiàu-kòo lí tsiah tio̍h --ah.

關在烏獄的人，
Kuainn tsāi oo-ga̍k ê lâng, 

三餐是食啥物？
sam tshan sī tsia̍h siánn-mih?

一頓一碗糜。
Tsi̍t tǹg tsi̍t uánn muê.

啊你哪會當活遐爾濟年？
Ah lí ná ē-tàng ua̍h hiah-nī tsē nî?

若咧大枵的時陣，
Nā leh tuā-iau ê sî-tsūn, 

掠杜蚓充飢。
lia̍h tōo-ún tshiong-ki.

啊！嘔！
Ah! Óo! 

為了欲活著回轉故鄉，
Uī-liáu beh ua̍h-tio̍h huê-tńg kòo-hiong, 

見我爸母的關係啊。
kìnn guá pē-bú ê kuan-hē --ah.

開鐵門。
Khui thih-mn̂g.

我開。
Guá khui.

姑娘快出來，唅？
Koo-niû khuài tshut--lâi, hannh? 

你是咧躊躇啥物？
Lí sī leh tiû-tû siánn-mi̍h?

若欲救著愛救雙个，
Nā beh kiù tio̍h-ài kiù siang ê, 

干焦救我我就毋出去。
kan-na kiù guá guá tō m̄ tshut-khì.

這，好啊，
Tse, hó --ah, 

救雙个啊，
kiù siang ê --ah, 

攏出來。
lóng tshut--lâi.

啊！
Ah! 

毋通拍死獄卒。
M̄ thang phah-sí ga̍k-tsut.

點住伊的穴道，
Tiám-tsū i ê hia̍t-tō , 

十二時辰就醒，
tsa̍p-jī sî-sîn tsiū tshínn, 

按呢咱才走會離。
án-ne lán tsiah tsáu ē lī.

嗯。
Mh.

史豔文拔劍。
Sú Iām-bûn pue̍h kiàm.

身無寸鐵。
Sin-bû-tshùn-thih.

啊？
Ah?

壯士，
Tsòng-sū, 

你的鷹爪功練到上乘的境界囉。
lí ê Ing-jiáu-kong liān kàu siōng-sīng ê kíng-kài --looh.

著，你注意破腦穿牆。
Tio̍h, lí tsù-ì phò náu tshuan tshiâng.

願當領教。
Guān tong líng-kàu.

刺激刺激刺激，
Tshì-kik tshì-kik tshì-kik, 

破腦穿牆的鷹爪功，
phò náu tshuan tshiûnn ê Ing-jiáu-kong, 

史豔文會使出純陽掌嗎？
Sú Iām-bûn ē sú-tshut Sûn-iâng-tsiáng --mah? 

解救白霜女的烏衣人，
Kái-kiù Pi̍k-song-lí ê oo i jîn, 

到底是誰呢？
tàu-té sī suî --neh? 

奸臣賊黨專權奪柄陷害忠良。
Kan-sîn tsha̍t-tóng tsuan-khuân tua̍t-pènn hām-hāi tiong-liâng.

哈哈哈！太慢啦，太慢啦。
Ha ha ha! Thài bān --lah, thài bān --lah.

嗯？啥物怪物？
Mh? Siánn-mih kuài-bu̍t?

來人啊！
Lâi jîn --ah!

不用傳喚，
Put-iōng thuân-huàn, 

號令天下第一號的神秘人物藏鏡人，
hō-līng thian-hā tē-it hō ê sîn-pì jîn-bu̍t Tsông-kiànn-jîn, 

出現在你的寶甲護心鏡內。
tshut-hiān tsāi lí ê pó-kah hōo-sim-kiànn-lāi.

啊！
Ah!

神秘神秘神秘，
Sîn-pì sîn-pì sîn-pì, 

藏鏡人為何出現在安天常的寶甲護心鏡內咧？
Tsông-kiànn-jîn uī-hô tshut-hiān tsāi An Thian-siông ê pó-kah hōo-sim-kiànn-lāi --leh? 

有神秘，
Ū sîn-pì, 

有陰謀，
ū im-bôo, 

有正義，
ū tsìng-gī, 

有痴情，
ū tshi-tsîng, 

一齣大好戲欲知結果，
tsi̍t tshut tuā hó hì io̍k ti kiat-kó, 

請繼續觀賞黃俊雄布袋戲雲州大儒俠。
tshiánn kè-sio̍k kuan-sióng N̂g Tsùn-hiông Pòo-tē-hì Hûn-tsiu tāi jû-kiap.

