637 02.新聞插播（高雄、崗山仔、橋頭消息）

新聞插播（高雄、崗山仔、橋頭消息）
Sin-bûn tshah-pòo (Ko-hiông, Kang-suann-á, Kiô-thâu siau-sit)




新聞插播，
Sin-bûn tshah-pòo, 

本台特派記者恆春仔獨家採訪烏白來消息。
pún tâi ti̍k-phài kì-tsiá Hîng-tshun--á to̍k-ka tshái-hóng oo-pe̍h-lâi siau-sit.




佇咱高雄市昨昏下晡四點二十五分，
Tī lán Ko-hiông tshī tsa-hng e-poo sì tiám jī-tsa̍p-gōo hun, 

佇文化中心內底發生矣一件重大的車禍，
tī bûn-huà tiong-sim lāi-té huat-sing --ah tsi̍t kiānn tiōng-tāi ê tshia-hō, 

造成了十四个死、三个重傷、一个輕傷，
tsō-sîng liáu tsa̍p-sì ê sí, sann ê tāng-siong, tsi̍t ê khin-siong, 

根據目擊者指出呢，
kin-kì bo̍k-kik-tsiá tsí-tshut --neh, 

蹛佇咧五峰一路陳阿財的四歲後生騎著跤踏車，
tuà tī-leh Ngóo-hong-it-lōo Tân A-tsâi ê sì huè hāu-senn khiâ tio̍h kha-ta̍h-tshia, 

軋死了十幾隻的狗蟻，
kauh-sí liáu tsa̍p kuí tsiah ê káu-hiā, 

有的狗蟻佇咧送醫中途不治來死亡，
ū ê káu-hiā tī-leh sàng-i tiong-tôo put-tī lâi sí-bông, 

陳阿財in四歲的後生跤來摖破皮已經轉去治療囉！
Tân A-tsâi in sì huè ê hāu-senn kha lâi tshè phuà phuê í-king tńg--khì tī-liâu --looh!




崗山仔消息，
Kang-suann-á siau-sit, 

崗山仔烏枝嬸仔in查某囝春桃仔佇明仔載就欲出嫁囉！
Kang-suann-á Oo-ki tsím--á in tsa-bóo-kiánn Tshun-thô-á tī bîn-á-tsài tō beh tshut-kè --looh! 

嘿！
Heh! 

真無簡單，
Tsin bô kán-tan, 

烏枝嬸仔in查某囝春桃仔身懸百八，
Oo-ki tsím--á in tsa-bóo-kiánn Tshun-thô-á sin-kuân pah-peh, 

體重一百空八公斤，
thé-tāng tsi̍t-pah-khòng-peh kong-kin, 

嫁了苦主，
kè liáu khóo tsú, 

喔！
ooh! 

毋是苦主，
M̄ sī khóo-tsú, 

毋是苦主，
m̄ sī khóo-tsú, 

是男子啦！
sī lâm-tsú --lah! 

南仔溪矮仔財in後生瘦猴，
Lâm-á-khe é-á-Tsâi in hāu-senn Sán-kâu, 

瘦猴身懸百五，
Sán-kâu sin-kuân pah-gōo, 

體重四十五公斤，
thé-tāng sì-tsa̍p-gōo kong-kin, 

希望這對新人咧，
hi-bāng tsit tuì sin-lâng --leh, 

會當百年好合，
ē-tàng pah-nî-hó-ha̍p, 

永結同心。
íng-kiat-tông-sim. 

恆春仔予這對新人一个建議，
Hîng-tshun-á hōo tsit tuì sin-lâng tsi̍t ê kiàn-gī, 

希望春桃仔佮瘦猴日後會當分床來睏，
hi-bāng Tshun-thô--á kah Sán-kâu ji̍t-āu ē-tàng hun tshn̂g lâi khùn, 

若無呢春桃若反身硩著瘦猴，
nā-bô --neh Tshun-thô nā píng-sin teh-tio̍h Sán-kâu, 

隔工社會版就閣加一條命案的新聞囉！
keh-kang siā-huē-pán tō koh ke tsi̍t tiâu miā-àn ê sin-bûn --looh!




橋仔頭消息，
Kiô-á-thâu siau-sit, 

佇咱橋仔頭某一个豬灶呢發生了一件分屍案，
tī lán Kiô-á-thâu bóo tsi̍t ê ti-tsàu --neh huat-sing liáu tsi̍t kiānn hun-si-àn, 

一个年約大概十八歲的豬母呢，
tsi̍t ê nî iok tāi-khài tsa̍p-peh huè ê ti-bó --neh, 

早起被人發現倒佇咧豬灶，
tsá-khí pī lâng huat-hiān tó tī-leh ti-tsàu, 

身受十八刀被人分屍，
sin siū tsa̍p-peh to pī lâng hun-si, 

本案呢由咱警方深入調查當中。
pún àn --neh iû lán kíng-hong tshim-ji̍p tiâu-tsa tang-tiong.




恭喜！恭喜！賀喜！賀喜！
Kiong-hí! Kiong-hí! Hō-hí! Hō-hí! 

蹛佇咧龍仔寮博士李的in後生今仔食了三碗糜，
Tuà tī-leh Lîng-á-liâu phok-sū Lí--ê in hāu-senn kin-á tsia̍h-liáu sann uánn muê, 

博士李的真正歡喜，
phok-sū Lí--ê tsin-tsiànn huann-hí, 

所以共恆春仔提供了這个消息。
sóo-í kā Hîng-tshun--á thê-kiong liáu tsit ê siau-sit.




以上是咱番薯之聲本部獨家所提供，
Í-siōng sī lán Han-tsî-tsi-siann pún pōo to̍k-ka sóo thê-kiong, 

由咱本台特派記者恆春仔為恁採訪烏白來新聞，
iû lán pún tâi ti̍k-phài kì-tsiá Hîng-tshun--á uī lín tshái-hóng oo-pe̍h-lâi sin-bûn, 

多謝收聽！
to-siā siu-thiann!

