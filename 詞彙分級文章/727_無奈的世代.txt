727 無奈的世代

咻一下，
Hiu --tsi̍t-ē,

日子過了閣真緊，
ji̍t-tsí kuè liáu koh tsin kín, 

目一𥍉，
ba̍k-tsi̍t-nih, 

阮講也佮人咧流行領彼勞保退休的老人年金矣。
guán kóng iā kah lâng teh liû-hîng niá he lô-pó thè-hiu ê lāu-lâng-nî-kim --ah.

阮生佇加工世代這沿的人，
Guán senn tī ka-kang sè-tāi tsit iân ê lâng, 

頂仔有序大人愛有孝、
tíng-á ū sī-tuā-lâng ài iú-hàu, 

做孝子，
tsò hàu-tsú, 

十幾歲仔就愛出外鬥趁錢相添厝內的開銷，
tsa̍p-kuí huè-á tō ài tshut-guā tàu thàn-tsînn sio-thinn tshù-lāi ê khai-siau, 

序大人若辛苦病疼閣愛工課放咧來共in照顧；
sī-tuā-lâng nā sin-khóo-pēnn-thiànn koh ài khang-khuè pàng --leh lâi kā in tsiàu-kòo; 

下仔嘛有序細仔愛疼惜，
ē-á mā ū sī-sè-á ài thiànn-sioh, 

做現代的「孝子」，
tsò hiān-tāi ê “hàu-tsú”, 

驚in穿袂燒、
kiann in tshīng bē sio, 

食袂飽，
tsia̍h bē pá, 

驚in綴人袂著，
kiann in tuè lâng bē tio̍h, 

佮人袂比並得咧無面子。
kah lâng bē-pí-phīng-tit teh bô bīn-tsú. 

啊家己煞毋甘得食穿，
Ah ka-kī suah m̄-kam-tit tsia̍h-tshīng, 

儉腸凹肚咧枵腹肚，
khiām-tn̂g-neh-tōo teh iau-pak-tóo, 

儉欲予in食好做輕可，
khiām beh hōo in tsia̍h hó tsò khin-khó, 

逐工無煩無惱。
ta̍k kang bô-huân-bô-ló.

臺灣早期靠加工出口趁外匯，
Tâi-uân tsá-kî khò ka-kang tshut-kháu thàn guā-huē, 

勤勤儉儉才有今仔日通好過佮人親像的生活，
khîn-khîn-khiām-khiām tsiah ū kin-á-ji̍t thang hó kuè kah lâng tshin-tshiūnn ê sing-ua̍h,

這攏是靠逐家無暝無日認真拍拚出來的。
tse lóng sī khò ta̍k-ke bô-mê-bô-ji̍t jīn-tsin phah-piànn --tshut-lâi --ê. 

啊這馬少年的毋知影，
Ah tsit-má siàu-liân--ê m̄ tsai-iánn, 

閣攏激怐怐。
koh lóng kik-khòo-khòo.

這沿的人全全都國校仔畢業爾爾，
Tsit iân ê lâng tsuân-tsuân to kok-hāu-á pit-gia̍p niā-niā, 

十幾歲仔就愛出外去工場，
tsa̍p-kuí huè-á tō ài tshut-guā khì kang-tiûnn, 

做學師仔工，
tsò o̍h-sai-á-kang, 

抑是去做女工，
ia̍h-sī khì tsò lí-kang, 

不時做甲無暝無日。
put-sî tsò kah bô-mê-bô-ji̍t. 

若有通讀到國校仔畢業的就算是萬幸矣，
Nā ū thang tha̍k kàu kok-hāu-á pit-gia̍p --ê tō sǹg sī bān-hīng --ah, 

甚至猶有人讀猶未畢業，
sīm-tsì iáu-ū lâng tha̍k iáu-buē pit-gia̍p, 

就愛去做囡仔工，
tō ài khì tsò gín-á-kang, 

抑是愛佇厝裡鬥𤆬小弟小妹，
ia̍h-sī ài tī tshù--lí tàu tshuā sió-tī sió-muē, 

予序大人專心去趁錢。
hōo sī-tuā-lâng tsuan-sim khì thàn-tsînn. 

是講就算講干焦讀到國校仔畢業爾爾，
Sī kóng tō sǹg kóng kan-na tha̍k kàu kok-hāu-á pit-gia̍p niā-niā, 

毋過若佮厝裡的序大人比起來，
m̄-koh nā kah tshù--lí ê sī-tuā-lâng pí --khí-lâi, 

彼就加好足濟囉，
he tō ke hó tsiok tsē --looh, 

因為in有的是毋捌字，
in-uī in ū--ê sī m̄ bat-jī, 

有的袂曉講華語。
ū--ê bē-hiáu kóng huâ-gí.

十幾歲仔就出外做工，
Tsa̍p-kuí huè-á tō tshut-guā tsò-kang, 

趁著的錢閣毋甘開，
thàn--tio̍h ê tsînn koh m̄-kam khai, 

寄轉去予厝裡的序大人，
kià tńg-khì hōo tshù--lí ê sī-tuā-lâng, 

相添厝裡的開銷。
sio-thinn tshù--lí ê khai-siau. 

有的是欲納會仔錢，
Ū--ê sī beh la̍p huē-á-tsînn, 

有的是愛還人欠數，
ū--ê sī ài hîng lâng khiàm-siàu, 

有的是欲晟養較細漢的小弟小妹，
ū--ê sī beh tshiânn-ióng khah sè-hàn ê sió-tī sió-muē, 

予in去讀高中、
hōo in khì tha̍k ko-tiong, 

考大學。
khó tāi-ha̍k.

人講「爸母無嫌囝䆀，
Lâng kóng “Pē-bú bô hiâm kiánn bái, 

囝無嫌爸母散。」
kiánn bô hiâm pē-bú sàn.” 

誠實佇阮這个世代看著的，
Tsiânn-si̍t tī guán tsit ê sè-tāi khuànn--tio̍h --ê, 

毋但認真做工趁錢予序大人，
m̄-nā jīn-tsin tsò-kang thàn-tsînn hōo sī-tuā-lâng, 

閣袂嫌序大人散，
koh bē hiâm sī-tuā-lâng sàn, 

袂嫌序大人毋捌字，
bē hiâm sī-tuā-lâng m̄ bat-jī, 

袂嫌序大人無智識、
bē hiâm sī-tuā-lâng bô tì-sik, 

無水準綴人袂著。
bô tsuí-tsún tuè lâng bē tio̍h.

艱苦拍拚規世人，
Kan-khóo phah-piànn kui-sì-lâng, 

來到這馬有歲數的時，
lâi-kàu tsit-má ū huè-sòo ê sî, 

煞講這馬是啥物#『E』#世代，
suah kóng tsit-má sī siánn-mih #‘E’# sè-tāi, 

買命喔！
bé-miā --ooh! 

講彼#『3C』#的產品是一大堆，
Kóng he #‘3C’# ê sán-phín sī tsi̍t-tuā-tui, 

無認真學是摸袂通。
bô jīn-tsin o̍h sī bong bē thong. 

電視的『#遙控器#』無代無誌哪會變甲遐複雜？
Tiān-sī ê ‘#遙控器#’ bô-tāi-bô-tsì ná ē piàn kah hiah ho̍k-tsa̍p? 

手機仔講用『#3G#』、
Tshiú-ki-á kóng iōng ‘#3G#’ , 

『#4G#』的，
‘#4G#’ ê, 

我管伊是幾『#G#』，
guá kuán i sī kuí ‘#G#’ , 

橫直我就是無半枝啦。
huâinn-ti̍t guá tō sī bô puàn ki --lah.

閒仔話講甲一大拖，
Îng-á-uē kóng kah tsi̍t-tuā-thua, 

是講講規講，
sī kóng kóng kui kóng, 

講一下仔敨氣的爾爾，
kóng tsi̍t-ē-á tháu-khuì --ê niā-niā, 

日子嘛是愛過，
ji̍t-tsí mā sī ài kuè, 

明仔載日頭嘛是仝款會對東爿出來。
bîn-á-tsài ji̍t-thâu mā sī kāng-khuán ē tuì tang-pîng tshut--lâi.

