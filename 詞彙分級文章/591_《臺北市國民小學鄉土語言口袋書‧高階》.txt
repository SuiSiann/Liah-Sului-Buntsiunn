591 《臺北市國民小學鄉土語言口袋書‧高階》

職業 
Tsit-gia̍p

我是一个小學生
Guá sī tsi̍t ê sió-ha̍k-sing

大漢以後欲做醫生
Tuā-hàn í-āu beh tsò i-sing

阿叔是工程師
A-tsik sī kang-tîng-su

阿姨是護士
A-î sī hōo-sū

阿伯是警察
A-peh sī kíng-tshat

伊是我上佮意的歌星
I sī guá siōng kah-ì ê kua-tshenn

伊的阿姑是老師
I ê a-koo sī lāu-su

休閒 
Hiu-hân

有閒的時你咧做啥物
Ū-îng ê sî lí teh tsò siánn-mih

我上愛看電視、拍電腦
Guá siōng ài khuànn tiān-sī, phah tiān-náu

有時嘛會唱歌佮跳舞
Ū-sî mā ē tshiùnn-kua kah thiàu-bú

阮嘛定定去peh山
Guán mā tiānn-tiānn khì peh suann

滋味 
Tsu-bī

滋味有酸的甜的苦的薟的鹹的
Tsu-bī ū sng--ê tinn--ê khóo--ê hiam--ê kiâm--ê

我上愛食臭豆腐
Guá siōng ài tsia̍h tshàu-tāu-hū 

阿媽上愛食苦苦的苦瓜
A-má siōng ài tsia̍h khóo-khóo ê khóo-kue

弟弟上愛食甜甜的甘蔗
Ti--tih siōng ài tsia̍h tinn-tinn ê kam-tsià

姊姊上愛食酸酸的梅仔
Tse--tseh siōng ài tsia̍h sng-sng ê muê-á

哥哥上愛食薟薟的豆乾
Ko--koh siōng ài tsia̍h hiam-hiam ê tāu-kuann

情緒 
Tsîng-sū

爸爸歡喜笑咪咪
Pá-pah huann-hí tshiò-bî-bî

妹妹受氣喙翹翹
Me--meh siū-khì tshuì khiàu-khiàu 

姊姊傷心流目屎
Tse--tseh siong-sim lâu ba̍k-sái

媽媽煩惱目頭結
Má-mah huân-ló ba̍k-thâu kat

方向 
Hong-hiòng

東西南北是四方
Tang-sai-lâm-pak sī sù-hong

閣有東北、東南、西南、西北
Koh ū tang-pak, tang-lâm, sai-lâm, sai-pak

車站有前站後站
Tshia-tsām ū tsîng-tsām āu-tsām

學校的頭前有公園
Ha̍k-hāu ê thâu-tsîng ū kong-hn̂g

阮兜的後壁有百貨公司
Guán tau ê āu-piah ū pah-huè kong-si

捷運站有幾若个出入口
Tsia̍t-ūn-tsām ū kuí-nā ê tshut-ji̍p-kháu

季節 
Kuì-tseh

一年有四季
Tsi̍t nî ū sù-kuì 

春夏佮秋冬
Tshun hā kah tshiu tang

春天花園百花開
Tshun-thinn hue-hn̂g pah hue khui

熱天海邊真鬧熱
Jua̍h-thinn hái-pinn tsin lāu-jia̍t

秋天楓仔葉紅紅紅
Tshiu-thinn png-á-hio̍h âng-âng-âng

冬天的雪白白白
Tang-thinn ê seh pe̍h-pe̍h-pe̍h

四季攏有好景色
sù-kuì lóng ū hó kíng-sik

節慶 
Tseh-khìng

過年真歡喜，穿新衫來拜年
kuè-nî tsin huann-hí, tshīng sin sann lâi pài-nî

元宵暝真鬧熱，攑鼓仔燈臆燈謎
Guân-siau-mê tsin lāu-jia̍t, gia̍h kóo-á-ting ioh ting-bî

清明節，逐家去培墓
Tshing-bîng-tseh, ta̍k-ke khì puē-bōng

五月節，食粽扒龍船
Gōo-gue̍h-tseh, tsia̍h tsàng pê-lîng-tsûn

中元普渡拜祖先
Tiong-guân phóo-tōo pài tsóo-sian

中秋節食月餅
Tiong-tshiu-tseh tsia̍h gue̍h-piánn

冬節食圓仔，大團圓
Tang-tseh tsia̍h înn-á, tuā thuân-înn

二九暝圍爐
Jī-káu-mê uî-lôo

