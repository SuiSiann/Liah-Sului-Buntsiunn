782 新北市國民小學本土語言教學補充教材閩南語【學生讀本7】

第一課 風颱
Tē-it khò Hong-thai

咱遮是#新北市#電視台，
Lán tsia sī #Sin-pak-tshī# tiān-sī-tâi, 

新聞快報！
sin-bûn khuài-pò! 

新聞快報！
Sin-bûn khuài-pò! 

「#風神#」風颱，
“#Hong-sîn#” hong-thai, 

就欲佇下晡#五#點，
tō beh tī ē-poo #gōo# tiám, 

對#東北#海岸登錄矣。
uì #tang-pak# hái-huānn ting-lo̍k --ah.

這擺的風颱，
Tsit pái ê hong-thai, 

風雨誠大，
hong-hōo tsiânn tuā, 

請蹛佇山區的民眾愛預防水崩山，
tshiánn tuà tī suann-khu ê bîn-tsiòng ài ī-hông tsuí-pang-suann, 

蹛佇海邊的民眾嘛愛注意海水倒激，
tuà tī hái-pinn ê bîn-tsiòng mā ài tsù-ì hái-tsuí tò kik, 

才袂有重大的災害。
tsiah bē ū tiōng-tāi ê tsai-hāi.

第二課 看電影
Tē-jī khò Khuànn tiān-iánn

電影、電影上神奇，
Tiān-iánn, tiān-iánn siōng sîn-kî, 

伊若一台時光機，
i ná tsi̍t tâi sî-kong-ki, 

予咱迒過眼前，
hōo lán hānn-kuè gán-tsîng, 

又閣行向未來。
iū-koh kiânn hiòng bī-lâi.

電影、電影上蓋衝，
Tiān-iánn, tiān-iánn siōng-kài tshìng, 

「#海角七號#」會當證明，
“#Hái-kak tshit hō#” ē-tàng tsìng-bîng, 

有好的聲音佮好的劇情，
ū hó ê siann-im kah hó ê kio̍k-tsîng, 

閣有#臺灣人#拍拚的過程。
koh ū #Tâi-uân-lâng# phah-piànn ê kuè-tîng.

看電影，
Khuànn tiān-iánn, 

咱就揀，
lán tō kíng, 

好的電影，
hó ê tiān-iánn, 

逐家攏歡迎。
ta̍k-ke lóng huan-gîng. 

多謝電影予咱好心情，
To-siā tiān-iánn hōo lán hó sim-tsîng, 

多謝電影予咱優美的心靈。
to-siā tiān-iánn hōo lán iu-bí ê sim-lîng.

第三課 資訊科技新世界
Tē-sann khò Tsu-sìn kho-ki sin sè-kài

#阿玲#，你敲電話去#美國#問恁阿姑，
#A-lîng#, lí khà tiān-uē khì #Bí-kok# mn̄g lín a-koo, 

伊當時會轉來#臺灣#。
i tang-sî ē tńg--lâi #Tâi-uân#.

等咧，我上網用#Skype#問阿姑，
Tán --leh, guá tsiūnn-bāng iōng #Skype# mn̄g a-koo, 

抑是寫電子批予伊。
ia̍h-sī siá tiān-tsú-phue hōo i.

毋免敲電話就會使和恁阿姑聯絡喔！
M̄-bián khà tiān-uē tō ē-sái hām lín a-koo liân-lo̍k --ooh!

著啊！這馬資訊科技誠發達，
Tio̍h --ah! Tsit-má tsu-sìn kho-ki tsiânn huat-ta̍t, 

上網就會當佮全世界
tsiūnn-bāng tō ē-tàng kah tsuân sè-kài 

無仝的親情朋友聯絡，
bô-kāng ê tshin-tsiânn pîng-iú liân-lo̍k, 

省錢閣省工。
síng-tsînn koh síng-kang.

有影喔！按呢，較停仔，
Ū-iánn --ooh! Án-ne, khah-thîng-á, 

你著愛教我，
lí tio̍h-ài kà --guá,

我嘛欲寫電子批予恁蹛佇#日本#的阿舅。
guá mā beh siá tiān-tsú-phue hōo lín tuà tī #Ji̍t-pún# ê a-kū.

無問題，歡迎媽媽做伙加入資訊的新世界。
Bô būn-tê, huan-gîng má-mah tsò-hué ka-ji̍p tsu-sìn ê sin sè-kài.

第四課 紅樹林
Tē-sì khò Âng-tshiū-nâ

紅樹林真趣味，
Âng-tshiū-nâ tsin tshù-bī, 

逐項攏嘛足稀奇。
ta̍k hāng lóng mā tsiok hi-kî. 

水筆仔生甲直直直；
Tsuí-pit-á senn kah ti̍t-ti̍t-ti̍t; 

砂馬仔的管足大支；
sua-bé-á ê kóng tsiok tuā ki; 

白翎鷥，
pe̍h-līng-si, 

頷頸仔長長，
ām-kún-á tn̂g-tn̂g, 

跤細支；
kha sè ki; 

花鮡仔，
hue-thiâu-á, 

跳來跳去覕佇塗邊。
thiàu lâi thiàu khì bih tī thôo-pinn. 

遮的生態真多元，
Tsia ê sing-thài tsin to-guân, 

逐家觀察著細膩，
ta̍k-ke kuan-tshat tio̍h sè-jī, 

咱愛鬥陣保護伊。
lán ài tàu-tīn pó-hōo i.

第五課 神話傳說──#鶯歌#
Tē-gōo khò Sîn-uē thuân-suat ── #Ing-ko#

阿公，這粒石頭若親像
A-kong, tsit lia̍p tsio̍h-thâu ná-tshin-tshiūnn 

一隻鸚哥呢！
tsi̍t tsiah ing-ko --neh!

是啊！這就是傳說中的#鶯歌石#。
Sī --ah! Tse tō sī thuân-suat-tiong ê #Ing-ko-tsio̍h#.

阿公，你講這个故事予我聽好無？
A-kong, lí kóng tsit ê kòo-sū hōo guá thiann hó --bô?

好啊！聽講古早佇這个所在，
Hó --ah! Thiann-kóng kóo-tsá tī tsit ê sóo-tsāi, 

有一隻會吐毒煙閣會食人的#鸚哥精#。
ū tsi̍t tsiah ē thòo to̍k ian koh ē tsia̍h lâng ê #ing-ko-tsiann#. 

#鄭成功#行軍來到遮，
#Tēnn Sîng-kong# hîng-kun lâi kàu tsia, 

知影了後，
tsai-iánn liáu-āu, 

就攑弓箭對鸚哥的嚨喉射去。
tō gia̍h king tsìnn uì ing-ko ê nâ-âu siā--khì. 

鸚哥哀一聲，摔佇山頂，
Ing-ko ai tsi̍t siann, siak tī suann-tíng, 

就變成這粒#鶯歌石#矣，
tō piàn-sîng tsit lia̍p #Ing-ko-tsio̍h# --ah, 

後來在地人就用#鶯歌石#來號地名。
āu--lâi tsāi-tē-lâng tō iōng #Ing-ko-tsio̍h# lâi hō tē-miâ.

#Uah#！這个故事誠心適，
#Uah#! Tsit ê kòo-sū tsiânn sim-sik, 

原來#鶯歌#的地名是對遮來的。
guân-lâi #Ing-ko# ê tē-miâ sī uì tsia lâi --ê.

