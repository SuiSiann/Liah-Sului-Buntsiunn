739 阿母的祕密

我讀國小三年仔彼冬，
Guá tha̍k kok-sió sann-nî-á hit tang, 

阮規家伙仔搬去臺北拍拚。
guán kui-ke-hué-á puann khì Tâi-pak phah-piànn. 

頭先，
Thâu-sing, 

阿爸捌做過塗水，
a-pah bat tsò-kuè thôo-tsuí, 

嘛捌賣涼水，
mā bat bē liâng-tsuí, 

日子猶原攏袂得過。
ji̍t-tsí iu-guân lóng bē-tit kuè. 

落尾，
Lo̍h-bué, 

阮爸母排擔仔賣臭豆腐佮雞絲麵。
guán pē-bú pâi tann-á bē tshàu-tāu-hū kah ke-si-mī. 

做油湯的穡頭濟、
Tsò iû-thng ê sit-thâu tsē, 

大細漢攏愛鬥跤手，
tuā-sè-hàn lóng ài tàu-kha-tshiú, 

毋過錢水加真活，
m̄-koh tsînn-tsuí ke tsin ua̍h, 

比佇庄跤較好過日。
pí tī tsng-kha khah hó kuè-ji̍t.

讀五年的歇熱，
Tha̍k gōo nî ê hioh-jua̍h, 

有一暗我半暝起來放尿，
ū tsi̍t àm guá puànn-mê khí-lâi pàng-jiō, 

聽著阿母咧共阿爸嚷：
thiann-tio̍h a-bú teh kā a-pah jiáng: 

「咱規家伙仔拍拚遮久，
“Lán kui-ke-hué-á phah-piànn tsiah kú, 

誠無簡單生理較穩定矣，
tsiânn bô kán-tan sing-lí khah ún-tīng --ah, 

想欲儉錢佇臺北買厝，
siūnn-beh khiām-tsînn tī Tâi-pak bé tshù, 

你煞大主大意欲借錢予人，
lí suah tuā-tsú-tuā-ì beh tsioh tsînn hōo --lâng, 

這擺我袂當順你的意啦！」
tsit pái guá bē-tàng sūn lí ê ì --lah!”

隔轉工早起，
Keh-tńg-kang tsá-khí, 

阿母神祕神祕共我叫去房間內，
a-bú sîn-pì-sîn-pì kā guá kiò khì pâng-king-lāi, 

對衫仔櫥內底共貯錢的銅管仔提出來，
tuì sann-á-tû lāi-té kā té tsînn ê tâng-kóng-á the̍h --tshut-lâi, 

內面有一疊一百箍的銀票，
lāi-bīn ū tsi̍t tha̍h tsi̍t-pah khoo ê gîn-phiò, 

叫我陪伊去郵局開戶。
kiò guá puê i khì iû-kio̍k khui-hōo. 

因為阿母毋捌字，
In-uī a-bú m̄ bat jī, 

欲叫我替伊寫資料。
beh kiò guá thè i siá tsu-liāu. 

後來，
Āu--lâi, 

我才知影是賣糋粿的坤炎伯欲共阿爸借錢，
guá tsiah tsai-iánn sī bē tsìnn-kué ê Khun-iām peh beh kā a-pah tsioh tsînn, 

阿爸無佮阿母參詳就答應矣。
a-pah bô kah a-bú tsham-siông tō tah-ìng --ah. 

阿母驚阿爸做人愛面子、不時借錢予人，
A-bú kiann a-pah tsò lâng ài bīn-tsú, put-sî tsioh tsînn hōo --lâng, 

決定偷偷仔開一个口座共錢儉起來。
kuat-tīng thau-thau-á khui tsi̍t ê kháu-tsō kā tsînn khiām --khí-lâi. 

伊講阿爸若無看著錢，
I kóng a-pah nā-bô khuànn-tio̍h tsînn, 

就較袂弄枴仔花。
tō khah bē lāng-kuái-á-hue.

口座辦好勢，
Kháu-tsō pān hó-sè, 

我真好玄共阿母手內的寄金簿仔搶來相規晡久。
guá tsin hònn-hiân kā a-bú tshiú-lāi ê kià-kim-phōo-á tshiúnn lâi siòng kui poo kú.

彼是我這世人頭一擺摸著寄金簿仔，
He sī guá tsit-sì-lâng thâu-tsi̍t-pái bong-tio̍h kià-kim-phōo-á, 

嘛是阮兜儉錢的第一步。
mā sī guán tau khiām-tsînn ê tē-it pōo. 

自彼時，
Tsū hit-sî, 

阿母收擔、算數的時攏會藏寡私奇，
a-bú siu-tànn, sǹg-siàu ê sî lóng ē tshàng kuá sai-khia, 

一站仔就會叫我陪伊去郵局。
tsi̍t-tsām-á tō ē kiò guá puê i khì iû-kio̍k. 

沓沓仔，
Ta̍uh-ta̍uh-á, 

阮兄妹仔逐个攏捌輪流陪阿母去寄錢，
guán hiann-muē-á ta̍k ê lóng bat lûn-liû puê a-bú khì kià tsînn, 

規家伙仔干焦賰阿爸毋知這个祕密！
kui-ke-hué-á kan-na tshun a-pah m̄ tsai tsit ê pì-bi̍t!

佇我升國中彼年，
Tī guá sing kok-tiong hit nî, 

夜市仔有𨑨迌人欲共阿爸敲油。
iā-tshī-á ū tshit-thô-lâng beh kā a-pah khà-iû. 

阮阿爸無答應，
Guán a-pah bô tah-ìng, 

in就khia空來厝裡欲揤欲拍。
in tō khia-khang lâi tshù--lí beh tshi̍h beh phah. 

後來，
Āu--lâi,

阮煩惱臺北無法度閣蹛落去矣，
guán huân-ló Tâi-pak bô-huat-tōo koh tuà --lo̍h-khì --ah, 

透暝共包袱仔款款咧就坐夜幫車轉去庄跤覕。
thàu-mê kā pau-ho̍k-á khuán-khuánn--leh tō tsē iā-pang-tshia tńg-khì tsng-kha bih.

轉去庄跤了後，
Tńg-khì tsng-kha liáu-āu, 

阿母決定欲買地來起厝。
a-bú kuat-tīng beh bé tē lâi khí-tshù. 

彼暝，
Hit mê, 

阮規家伙仔做伙參詳，
guán kui-ke-hué-á tsò-hué tsham-siông, 

阿爸講：
a-pah kóng: 

「佇臺北四、五冬，
“Tī Tâi-pak sì, gōo tang, 

生理雖然袂䆀，
sing-lí sui-jiân bē-bái, 

煞無賰偌濟錢，
suah bô tshun guā-tsē tsînn, 

拍袂直啦！」
phah bē ti̍t --lah!” 

落尾，
Lo̍h-bué, 

阿母提出彼本寄金簿仔，
a-bú thê-tshut hit pún kià-kim-phōo-á, 

阿爸看阮逐个攏微微仔笑，
a-pah khuànn guán ta̍k-ê lóng bî-bî-á tshiò, 

才發覺伊家己是上晏知影這个祕密的人。
tsiah huat-kak i ka-kī sī siōng uànn tsai-iánn tsit ê pì-bi̍t ê lâng.

阿母共口座內底佮阮幾个阿兄出社會趁的錢敆做伙，
A-bú kā kháu-tsō lāi-té kah guán kuí ê a-hiann tshut-siā-huē thàn ê tsînn kap tsò-hué, 

用來買地、起厝。
iōng-lâi bé tē, khí-tshù. 

雖然無啥夠，
Sui-jiân bô siánn kàu, 

in就共會仔錢標來相添，
in tō kā huē-á-tsînn pio lâi sio-thinn, 

阮這口灶總算有一間家己的厝，
guán tsit kháu-tsàu tsóng sǹg ū tsi̍t king ka-kī ê tshù, 

這攏愛感謝阿母彼本祕密的寄金簿仔。
tse lóng ài kám-siā a-bú hit pún pì-bi̍t ê kià-kim-phōo-á.

