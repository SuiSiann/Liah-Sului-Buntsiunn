578 真平第四冊

第一課 菜頭
Tē-it khò Tshài-thâu

菜頭白白生佇塗，
Tshài-thâu pe̍h-pe̍h senn tī thôo,

抹鹽曝乾變菜脯，
buah iâm pha̍k kuann piàn tshài-póo,

菜頭通煮菜頭湯，
tshài-thâu thang tsú tshài-thâu-thng,

菜脯通煎菜脯卵。
tshài-póo thang tsian tshài-póo-nn̄g.

第二課 灶跤
Tē-jī khò Tsàu-kha

逐項好料攏佇遮，
Ta̍k hāng hó-liāu lóng tī tsia,

番麥湯，煮規鼎， 
huan-be̍h thng, tsú kui tiánn, 

滷肉飯，貯規碗，
lóo-bah pn̄g, té kui uánn,

歡歡喜喜食甲飽。
huann-huann-hí-hí tsia̍h kah pá.

第三課 月娘
Tē-sann khò Gue̍h-niû

月娘圓，月娘光， 
Gue̍h-niû înn, gue̍h-niû kng, 

照著我的窗仔門，
tsiò-tio̍h guá ê thang-á-mn̂g,

照著我的紅眠床；
tsiò-tio̍h guá ê âng bîn-tshn̂g;

月娘光，月娘圓， 
gue̍h-niû kng, gue̍h-niû înn, 

佇天邊，
tī thinn-pinn,

恬恬陪我過一暝。
tiām-tiām puê guá kuè tsi̍t mê.

第四課 西北雨
Tē-sì khò Sai-pak-hōo

熱天的下晡，
Jua̍h-thinn ê ē-poo,

雄雄一陣西北雨，
hiông-hiông tsi̍t tsūn sai-pak-hōo,

將阮沃甲澹糊糊
tsiong guán ak kah tâm-kôo-kôo

雨啊雨
hōo --ah hōo

你哪會落遮粗？ 
lí ná ē lo̍h tsiah tshoo? 

害阮煞覕無路。
Hāi guán suah bih bô lōo.

第五課 高鐵
Tē-gōo khò Ko-thih

高鐵高鐵真拍拚， 
Ko-thih ko-thih tsin phah-piànn, 

上北落南逐工行。
tsiūnn pak lo̍h lâm ta̍k kang kiânn.

高鐵高鐵真勇健， 
Ko-thih ko-thih tsin ióng-kiānn,

走敢若飛排頭名。
tsáu kánn-ná pue pâi thâu-miâ.

勇健拍拚向前行， 
Ióng-kiānn phah-piànn hiòng-tsiân kiânn,

伊是「追風」少年兄。
i sī “Tui hong” siàu-liân-hiann.

