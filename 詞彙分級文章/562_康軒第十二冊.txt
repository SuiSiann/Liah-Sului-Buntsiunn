562 康軒第十二冊

第一課 地球人
Tē-it khò Tē-kiû lâng

地球人， 
Tē-kiû lâng, 

一族一族，生做攏無仝。
tsi̍t tso̍k tsi̍t tso̍k, senn-tsò lóng bô-kāng.

目睭仁有烏的、有藍的， 
Ba̍k-tsiu-jîn ū oo--ê, ū nâ--ê, 

親像玻璃珠仔真美麗。
tshin-tshiūnn po-lê tsu-á tsin bí-lē.

第二課 中和潑水節
Tē-jī khò Tiong-hô Phuah-tsuí-tseh

有一工，
Ū tsi̍t kang, 

無意中佇電視看著新北市中和區的「潑水節」活動，
bô-ì-tiong tī tiān-sī khuànn-tio̍h Sin-pak-tshī Tiong-hô-khu ê “Phuah-tsuí-tseh” ua̍h-tāng, 

規街仔路的人用水咧潑來潑去，
kui ke-á-lōo ê lâng iōng tsuí teh phuah lâi phuah khì, 

毋但潑別人，
m̄-nā phuah pa̍t-lâng, 

家己嘛予人潑，
ka-kī mā hōo lâng phuah, 

逐家規身軀攏澹糊糊，
ta̍k-ke kui sin-khu lóng tâm-kôo-kôo, 

看著閣攏蓋歡喜。
khuànn-tio̍h koh lóng kài huann-hí.

原來彼是泰國的過年，
Guân-lâi he sī Thài-kok ê kuè-nî, 

予人潑的人袂當閃、袂當覕。
hōo lâng phuah ê lâng bē-tàng siám, bē-tàng bih. 

清氣的水會共歹運沖走，
Tshing-khì ê tsuí ē kā pháinn-ūn tshiâng tsáu, 

新的一年才會閣較有福氣。
sin ê tsi̍t nî tsiah ē koh-khah ū hok-khì. 

我愈看愈心適，
Guá jú khuànn jú sim-sik, 

嘛足想欲招人來潑水。
mā tsiok siūnn-beh tsio lâng lâi phuah tsuí.

第三課 大樹青青
Tē-sann khò Tuā tshiū tshenn-tshenn

大樹青青
Tuā tshiū tshenn-tshenn

鳳凰花開
Hōng-hông-hue khui

南方溫柔吹起
Lâm-hong un-jiû tshue khí

紅色蝴蝶
Âng-sik ôo-tia̍p

欲來離枝
Beh lâi lī ki

飛向家己的藍天
Pue hiòng ka-kī ê nâ-thinn

點點滴滴
Tiám-tiám-tih-tih

小學六年
Sió-ha̍k la̍k nî

難忘美麗記持
Lân-bōng bí-lē kì-tî

感謝感恩
Kám-siā kám-un

老師同窗
Lāu-su tông-tshong

再會重逢何時
Tsài-huē tiông-hông hô-sî

蟬聲依依
Siân siann i-i

響亮上天
Hiáng-liāng tsiūnn thinn

精神遐爾飽滇
Tsing-sîn hiah-nī pá-tīnn

寂寞韆鞦
Tsi̍k-bo̍k tshian-tshiu

幌來幌去
Hàinn lâi hàinn khì

擛手告別童年
Ia̍t-tshiú kò-pia̍t tông-liân

點點滴滴
Tiám-tiám-tih-tih

小學六年
Sió-ha̍k la̍k nî

永遠莫放袂記
Íng-uán mài pàng bē-kì

感謝感恩
Kám-siā kám-un

老師同學
Lāu-su tông-ha̍k

祝福前程萬里
Tsiok-hok tsiân-tîng bān-lí

第四課 祝福的話
Tē-sì khò Tsiok-hok ê uē

一句話，
Tsi̍t kù uē,

送予永遠懷念的，
sàng hōo íng-uán huâi-liām--ê,

毋知佗一工再相會？
m̄ tsai tó tsi̍t kang tsài siong-huē?

講啥物咧？
Kóng siánn-mih --leh?

講祝福，講勉勵，
Kóng tsiok-hok, kóng bián-lē,

真心真意話免濟。
tsin-sim tsin-ì uē bián tsē.

一句話，
Tsi̍t kù uē,

種佇你的心肝底，
tsìng tī lí ê sim-kuann-té,

毋知佗一工會開花？
m̄ tsai tó tsi̍t kang ē khui hue?

開啥物花？
Khui siánn-mih hue?

開芳花，開媠花，
Khui phang hue, khui suí hue,

祝你人生真美麗。
tsiok lí jîn-sing tsin bí-lē.

第五課 讀俗諺學智慧
Tē-gōo khò Tha̍k sio̍k-gān o̍h tì-huī

三分天註定，七分靠拍拚。
Sann hun thinn tsù-tiānn, tshit hun khò phah-piànn.

戲棚跤徛久就是你的。
Hì-pênn-kha khiā kú tō sī lí ê.

食一歲，學一歲。
Tsia̍h tsi̍t huè, o̍h tsi̍t huè.

艱苦頭，快活尾。
Kan-khóo thâu, khuìnn-ua̍h bué.

飽穗的稻仔頭犁犁。
Pá-suī ê tiū-á thâu lê-lê.

荏荏馬，也有一步踢。
Lám-lám bé, iā ū tsi̍t pōo that.

