8 阿媽

前幾冬聽著歌手蕭煌奇唱的〈阿媽的話〉，
Tsîng kuí tang thiann-tio̍h kua-tshiú Siau Hông-kî tshiùnn --ê ‘A-má ê uē’, 

我就會想著過往的阿媽。
guá tō ē siūnn--tio̍h kuè-óng ê a-má.




細漢的時，
Sè-hàn ê sî, 

厝邊的老大人逐擺拄著我，
tshù-pinn ê lāu-tuā-lâng ta̍k pái tú-tio̍h guá, 

攏是彼句話：
lóng sī hit kù uē:

「往過恁阿媽定定用偝巾共你偝咧四界踅。
“Íng-kuè lín a-má tiānn-tiānn iōng āinn-kin kā lí āinn--leh sì-kè se̍h. 

你紅嬰仔的時，
Lí âng-enn-á ê sî, 

偌爾仔成查某囡仔咧，
guā-nī-á sîng tsa-bóo gín-á --leh, 

想袂到這馬生做遮爾仔緣投。」
siūnn bē kàu tsit-má senn-tsò tsiah-nī-á iân-tâu.” 

阮阿母閣共我講，
Guán a-bú koh kā guá kóng, 

阿媽欲共我騙予睏的時，
a-má beh kā guá phiàn hōo khùn ê sî. 

攏會講古予我聽。
Lóng ē kóng-kóo hōo guá thiann.




讀國小的時，
Tha̍k kok-sió ê sî, 

阿媽定定會炒飯予我食。
a-má tiānn-tiānn ē tshá pn̄g hōo guá tsia̍h. 

豆油撒落去，
Tāu-iû suah --lo̍h-khì, 

芳kòng-kòng、
phang-kòng-kòng, 

kòng-kòng芳。
kòng-kòng-phang. 

有當時仔阿媽會煠水餃，
Ū-tang-sî-á a-má ē sa̍h tsuí-kiáu, 

仝款豆油撒落去，
kāng-khuán tāu-iû suah --lo̍h-khì, 

猶原誠好食。
iu-guân tsiânn hó tsia̍h. 

早頓食了，
Tsá-tǹg tsia̍h liáu, 

阿媽會予我二十箍，
a-má ē hōo guá jī-tsa̍p khoo, 

伊講這會當佇學校買四秀仔。
i kóng tse ē-tàng tī ha̍k-hāu bé sì-siù-á. 

阮兜行到學校大約二十分鐘，
Guán tau kiânn kàu ha̍k-hāu tāi-iok jī-tsa̍p hun-tsing, 

阿媽陪我行到學校了後，
a-má puê guá kiânn kàu ha̍k-hāu liáu-āu, 

伊就去田裡作穡。
i tō khì tshân--lí tsoh-sit. 

暗頭仔我會佇門口埕等阿媽轉來。
Àm-thâu-á guá ē tī mn̂g-kháu-tiânn tán a-má tńg--lâi. 

阿媽轉來會隨煮飯，
A-má tńg--lâi ē suî tsú-pn̄g, 

因為我腹肚實在是枵甲大腸告小腸矣。
in-uī guá pak-tóo si̍t-tsāi sī iau kah tuā-tn̂g kò sió-tn̂g --ah. 

我上愛食阿媽煮的滷肉飯，
Guá siōng ài tsia̍h a-má tsú ê lóo-bah-pn̄g, 

一頓會當食三碗喔！
tsi̍t tǹg ē-tàng tsia̍h sann uánn --ooh!




欲睏的時，
Beh khùn ê sî, 

阿媽會晾蠓罩，
a-má ē nê báng-tà, 

伊講按呢才袂予蠓叮。
i kóng án-ne tsiah bē hōo báng tìng. 

猶毋過嘛是會有幾隻蠓仔飛入來。
Iáu-m̄-koh mā sī ē ū kuí tsiah báng-á pue --ji̍p-lâi.

#pha̍h#！
#Pha̍h#! 

遮一聲、
Tsia tsi̍t siann, 

遐一聲，
hia tsi̍t siann, 

這聲會當穩心仔睏矣。
tsit-siann ē-tàng ún-sim-á khùn --ah. 

阿媽日時作穡真忝，
A-má ji̍t--sî tsoh-sit tsin thiám, 

所以伊一睏仔就睏甲鼾鼾叫。
sóo-í i tsi̍t-khùn-á tō khùn kah huânn-huânn-kiò.




讀國中的時陣，
Tha̍k kok-tiong ê sî-tsūn, 

我定定和厝邊的囡仔𨑨迌。
guá tiānn-tiānn hām tshù-pinn ê gín-á tshit-thô. 

有時會耍甲起跤動手。
Ū-sî ē sńg kah khí-kha-tāng-tshiú. 

我捌無細膩去揬著人的目睭，
Guá bat bô-sè-jī khì tu̍h-tio̍h lâng ê ba̍k-tsiu, 

為著這件代誌，
uī-tio̍h tsit kiānn tāi-tsì,

我予阿爸攑箠仔捽甲跤肚烏青凝血。
guá hōo a-pah gia̍h tshuê-á sut kah kha-tóo oo-tshenn gîng-hueh. 

我徛佇公媽的面頭前直直哭。
Guá khiā tī kong-má ê bīn-thâu-tsîng ti̍t-ti̍t khàu, 

阿媽聽著我咧哭，
a-má thiann-tio̍h guá teh khàu, 

連鞭對一樓傱起來到三樓。
liâm-mi uì it lâu tsông khí-lâi kàu sann lâu. 

伊共阿爸講：
I kā a-pah kóng: 

「毋通閣拍矣！
“M̄-thang koh phah --ah! 

捷罵袂聽，
Tsia̍p mā bē thiann, 

捷拍袂疼。」
tsia̍p phah bē thiànn.” 

雖然阿媽救我一命，
Sui-jiân a-má kiù guá tsi̍t miā, 

毋過阿爸講，
m̄-koh a-pah kóng, 

我愛佇公媽面頭前跪甲食暗才會使起來。
guá ài tī kong-má bīn-thâu-tsîng kuī kah tsia̍h-àm tsiah ē-sái khí--lâi.




大漢了後，
Tuā-hàn liáu-āu, 

因為佇外地讀冊，
in-uī tī guā-tē tha̍k-tsheh, 

和阿媽做伙的時間愈來愈少。
hām a-má tsò-hué ê sî-kan jú lâi jú tsió. 

等發覺家己和阿媽變甲生疏的時，
Tán huat-kak ka-kī hām a-má piàn kah tshenn-soo ê sî, 

阿媽已經是老硞硞矣，
a-má í-king sī lāu-khok-khok --ah.

跤無法度行，
Kha bô-huat-tōo kiânn, 

完全袂認得人矣。
uân-tsuân bē-jīn-tit lâng --ah. 

伊干焦知影印尼來的外勞#「Wati」#爾爾。
I kan-na tsai-iánn Ìn-nî lâi ê guā-lô #“Wati”#  niā-niā.




我真思念阿媽的尻脊骿；
Guá tsin su-liām a-má ê kha-tsiah-phiann; 

思念阿媽唱的搖囡仔歌；
su-liām a-má tshiùnn ê iô-gín-á-kua; 

思念阿媽煮的滷肉飯；
su-liām a-má tsú ê lóo-bah-pn̄g; 

思念阿媽替我晾蠓罩；
su-liām a-má thè guá nê báng-tà; 

思念阿媽共我為。
su-liām a-má kā guá uī. 

若是會當，
Nā-sī ē-tàng, 

我真想欲當面閣再叫伊一聲「阿媽」。
guá tsin siūnn beh tng-bīn koh-tsài kiò i tsi̍t siann “a-má”.

