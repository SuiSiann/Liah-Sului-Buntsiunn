3 阮兜這條街

阮兜這條街敢若是三个無仝的世界仝款，
Guán tau tsit tiâu ke kánn-ná sī sann ê bô-kāng ê sè-kài kāng-khuán,

街仔頭是店面，
ke-á-thâu sī tiàm-bīn,

中段是徛家，
tiong tuānn sī khiā-ke,

街仔尾是公園。
ke-á-bué sī kong-hn̂g. 

無論是食的、穿的、用的、做議量的，
Bô-lūn sī tsia̍h--ê, tshīng--ê, iōng--ê, tsò-gī-niū--ê,

遮攏總有。
tsia lóng-tsóng ū. 

阮兜就蹛佇遮，
Guán tau tō tuà tī tsia, 

逐工出出入入的這條街。
ta̍k kang tshut-tshut-ji̍p-ji̍p ê tsit tiâu ke.




阮兜這條街，
Guán tau tsit tiâu ke, 

逐工上早精神的是街仔尾的公園。
ta̍k kang siōng tsá tsing-sîn ê sī ke-á-bué ê kong-hn̂g. 

天拍殕光，
Thinn phah-phú-kng, 

就有厝邊隔壁的阿公、阿媽，
tō ū tshù-pinn keh-piah ê a-kong, a-má, 

街頭巷尾的阿伯、阿姆，
ke-thâu hāng-bué ê a-peh, a-ḿ, 

有熟似的，
ū si̍k-sāi--ê, 

嘛有生份的。
mā ū senn-hūn--ê. 

有的咧運動，
Ū--ê teh ūn-tōng, 

有的咧開講、拍抐涼。
ū--ê teh khai-káng, phah-lā-liâng. 

這个時陣，
Tsit ê sî-tsūn, 

囡仔閣覕佇棉襀被裡咧眠夢。
gín-á koh bih tī mî-tsioh-phuē--lí teh bîn-bāng.




這條街上早開門做生理的是臺灣式的豆奶店佮西洋式的早頓店，
Tsit tiâu ke siōng tsá khui-mn̂g tsò sing-lí--ê sī Tâi-uân sik ê tāu-ling tiàm kah se-iûnn sik ê tsá-tǹg tiàm, 

聽講豆奶店佇半暝仔就愛開始攢材料。
thiann-kóng tāu-ling tiàm tī puànn-mê-á tō ài khai-sí tshuân tsâi-liāu.  

煮豆奶的大口鼎，
Tsú tāu-ling ê tuā kháu tiánn, 

燒煙陣陣衝懸，
sio-ian tsūn-tsūn tshìng kuân, 

等待透早起來運動的人客，
tán-thāi thàu-tsá khí-lâi ūn-tōng ê lâng-kheh, 

in上愛食這種古早味的豆奶配油炸粿。
in siōng ài tsia̍h tsit tsióng kóo-tsá bī ê tāu-ling phuè iû-tsia̍h-kué. 

這種物件，
Tsit tsióng mi̍h-kiānn, 

少年的佮囡仔食袂慣勢啦，
siàu-liân--ê kah gín-á tsia̍h bē kuàn-sì --lah, 

in愛食麭配牛奶才合味。
in ài tsia̍h pháng phuè gû-ling tsiah ha̍h-bī. 

人講：「早頓食飽，中晝食巧，暗頓半枵飽。」
Lâng kóng: “Tsá-tǹg tsia̍h pá, tiong-tàu tsia̍h khá, àm-tǹg puànn iau pá.” 

所以天一下光，
sóo-í thinn tsi̍t-ē kng,

就佇遮充電，
 tō tī tsia tshiong-tiān, 

充甲飽飽飽，
tshiong kah pá-pá-pá, 

予規工充滿活力。
hōo kui kang tshiong-buán ua̍h-li̍k.




你若行入這條街，
Lí nā kiânn-ji̍p tsit tiâu ke, 

會看著一間郵便局予人寄批佮儉錢，
ē khuànn-tio̍h tsi̍t king iû-piān-kio̍k hōo lâng kià-phue kah khiām-tsînn,

有影真利便。
ū-iánn tsin lī-piān. 

服裝店的衫對紅嬰仔賣到做阿祖攏總有，
Ho̍k-tsong tiàm ê sann uì âng-enn-á bē kàu tsò a-tsóo lóng-tsóng ū, 

嘛有予阿母媠噹噹的電頭毛店；
mā ū hōo a-bú suí-tang-tang ê tiān-thâu-mn̂g-tiàm; 

予阿爸緣投的剃頭店，
hōo a-pah iân-tâu ê thì-thâu tiàm, 

閣有花店、藥房、咖啡店……等等，
koh ū hue tiàm, io̍h-pâng, ka-pi tiàm... tíng-tíng,

真濟無仝的店面。
tsin tsē bô-kāng ê tiàm-bīn. 

上心適的是若行佇正手爿的亭仔跤，
Siōng sim-sik--ê sī nā kiânn tī tsiànn-tshiú-pîng ê tîng-á-kha, 

攑頭就會看著鳥仔岫，
gia̍h-thâu tō ē khuànn-tio̍h tsiáu-á-siū,

內底的燕仔嘛佮阮仝款，
lāi-té ê ìnn-á mā kah guán kāng-khuán, 

蹛佇這條街。
tuà tī tsit tiâu ke.




我上擋袂牢的是麭店。
Guá siōng tòng bē tiâu--ê sī pháng tiàm. 

逐工放學的時，
Ta̍k kang pàng-o̍h ê sî, 

拄好是麭出爐的時間，
tú-hó sī pháng tshut-lôo ê sî-kan, 

芳kòng-kòng、kòng-kòng芳，
phang-kòng-kòng, kòng-kòng-phang, 

唌我吞喙瀾。
siânn guá thun tshuì-nuā.

所以阿母予我的四秀仔錢，
Sóo-í a-bú hōo guá ê sì-siù-á tsînn, 

我規工攏毋甘用，
guá kui kang lóng m̄ kam īng, 

共伊儉起來買麭。
kā i khiām --khí-lâi bé pháng.




我上捷去的是便利商店，
Guá siōng tsia̍p khì--ê sī piān-lī siong-tiàm, 

因為阿母煮食的時，
in-uī a-bú tsú-tsia̍h ê sî, 

若是欠鹽、欠糖，
nā-sī khiàm iâm, khiàm thn̂g, 

就隨喝我去買。
tō suî huah guá khì bé. 

阿媽講的就無仝矣，
A-má kóng --ê tō bô-kāng --ah, 

阿媽講：「你去二四小時的𥴊仔店，替我買物件。」
a-má kóng: “Lí khì jī-sì sió-sî ê kám-á-tiàm, thè guá bé mi̍h-kiānn.” 

對這句話就知影，
Uì tsit kù uē tō tsai-iánn, 

這條街是有歷史的喔。
tsit tiâu ke sī ū li̍k-sú --ê --ooh.




阮兜三代人佇這條街行踏，
Guán tau sann tāi lâng tī tsit tiâu ke kiânn-ta̍h,

算算咧嘛有半世紀矣，
sǹg-sǹg --leh mā ū puànn sè-kí --ah,

予人的感覺是交通利便袂稀微，
hōo lâng ê kám-kak sī kau-thong lī-piān bē hi-bî, 

食、穿、日用攏四序，
tsia̍h, tshīng, ji̍t-iōng lóng sù-sī, 

徛家安全好厝邊，
khiā-ke an-tsuân hó tshù-pinn, 

值得呵咾人情味。
ta̍t-tit o-ló jîn-tsîng-bī.

