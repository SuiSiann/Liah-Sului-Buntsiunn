564 翰林第二冊

第一課 春天的舞會
Tē-it khò Tshun-thinn ê bú-huē

一蕊花、兩蕊花，
Tsi̍t luí hue, nn̄g luí hue,

花園內，足濟花。
hue-hn̂g lāi, tsiok tsē hue.

春風微微仔吹。
Tshun-hong bî-bî-á tshue.

尾蝶輕輕仔飛。
Bué-ia̍h khin-khin-á pue.

花蕊穿新衫。
Hue-luí tshīng sin sann.

相招開舞會。
Sio-tsio khui bú-huē.

第二課 春天的聲
Tē-jī khò Tshun-thinn ê siann

轟long—轟long—
Hong long─ Hong long─

彼是啥物聲？
He sī siánn-mih siann?

彼是雷公的鼓聲。
He sī luî-kong ê kóo siann.

Pit-pit-pok-pok! Pit-pit-pok-pok!
Pit-pit-pok-pok! Pit-pit-pok-pok!

彼是啥物聲？
He sī siánn-mih siann?

彼是雨水的噗仔聲。
He sī hōo-tsuí ê pho̍k-á siann.

緊來聽！囡仔兄！
Kín lâi thiann! Gín-á-hiann!

春天的聲，真好聽！
Tshun-thinn ê siann, tsin hó-thiann!

第三課 無揀食
Tē-sann khò Bô kíng-tsia̍h

來來來，
Lâi lâi lâi,

逐家緊來食。
ta̍k-ke kín lâi tsia̍h.

青菜脆脆，滷肉芳芳。
Tshenn-tshài tshè-tshè, lóo-bah phang-phang.

白飯𩚨𩚨，苦瓜甘甘。
Pe̍h-pn̄g khiū-khiū, khóo-kue kam-kam.

逐項食，
Ta̍k hāng tsia̍h,

逐項攏好食。
ta̍k hāng lóng hó-tsia̍h.

第四課 阿公講古
Tē-sì khò A-kong kóng-kóo

暗頭仔，佇客廳。
Àm-thâu-á, tī kheh-thiann.

規家伙仔坐佇遮。
Kui-ke-hué-á tsē tī tsia.

阿公講古真趣味。
A-kong kóng-kóo tsin tshù-bī.

逐家聽甲喙開開。
Ta̍k-ke thiann kah tshuì khui-khui.

月娘嘛聽甲真歡喜。
Gue̍h-niû mā thiann kah tsin huann-hí.

目睭愈來愈大蕊。
Ba̍k-tsiu jú lâi jú tuā luí.

第五課 徛鵝
Tē-gōo khò Khiā-gô

徛鵝，徛鵝，
Khiā-gô, khiā-gô,

愛耍水，愛𨑨迌。
ài sńg tsuí, ài tshit-thô.

沿路行，沿路搖。
Iân-lōo kiânn, iân-lōo iô.

親像阿不倒。
Tshin-tshiūnn a-put-tó.

徛鵝，徛鵝，
Khiā-gô, khiā-gô,

工課分咧做。
Khang-khuè pun leh tsò.

你掠魚，我孵卵。
Lí lia̍h hî, guá pū-nn̄g.

感情真正好。
Kám-tsîng tsin-tsiànn hó.

