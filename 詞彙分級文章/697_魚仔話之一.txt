697 魚仔話之一

魚仔佮咱的關係真密切，
Hî-á kah lán ê kuan-hē tsin bi̍t-tshiat,

所以咱的生活用語裡，
sóo-í lán ê sing-ua̍h iōng-gí--lí,

嘛有真濟魚仔的語詞話句，
mā ū tsin tsē hî-á ê gí-sû uē-kù,

下面，我沓沓仔講出一寡魚仔話。
ē-bīn, guá ta̍uh-ta̍uh-á kóng-tshut tsi̍t-kuá hî-á-uē.

頭一尾魚是鮕鮘，
Thâu tsi̍t bué hî sī koo-tai,

伊的學名是『#七星鱧魚#』，
i ê ha̍k-miâ sī ‘#七星鱧魚#’ ,

這是因為伊的身軀兩爿有七點烏斑，
tse sī in-uī i ê sin-khu nn̄g-pîng ū tshit tiám oo-pan,

伊的頭圓圓、身軀扁扁，
i ê thâu înn-înn, sin-khu pínn-pínn,

尾溜閣有一搭大大的烏斑，
bué-liu koh ū tsi̍t tah tuā-tuā ê oo-pan,

親像目睭，
tshin-tshiūnn ba̍k-tsiu,

嘛親像圓印仔，
mā tshin-tshiūnn înn ìn-á,

是伊另外的特色。
sī i līng-guā ê ti̍k-sik.

較早的水溝仔、水窟仔，
Khah-tsá ê tsuí-kau-á, tsuí-khut-á,

攏有伊的形影，
lóng ū i ê hîng-iánn,

閣較怪奇的是有人共伊飼佇古井裡，
koh khah kuài-kî ê sī ū lâng kā i tshī tī kóo-tsénn--lí,

尊稱伊做井神。
tsun-tshing i tsò tsénn-sîn.

伊的俗名是「井底鮕鮘」，
I ê sio̍k-miâ sī “tsénn-té koo-tai”,

意思佮華語的『#井底之蛙#』完全仝款，
ì-sù kah Huâ-gí ê ‘#井底之蛙#’ uân-tsuân kāng-khuán,

咱的古井無飼蛤仔，
lán ê kóo-tsénn bô tshī kap-á,

有飼鮕鮘，
ū tshī koo-tai,

所以咱講井底鮕鮘完全合情合理。
sóo-í lán kóng tsénn-té koo-tai uân-tsuân ha̍p-tsîng-ha̍p-lí.

是按怎井底欲飼鮕鮘咧？
Sī-án-tsuánn tsénn-té beh tshī koo-tai --leh?

因為鮕鮘愛清氣水，
In-uī koo-tai ài tshing-khì tsuí,

水若臭風，
tsuí nā tshàu-hong,

水質變䆀，
tsuí-tsit piàn bái,

伊就會反肚死去，
i tō ē píng-tōo sí--khì,

所以伊是咱的早期警報系統，
sóo-í i sī lán ê tsá-kî kíng-pò hē-thóng,

為咱犧牲性命，
uī lán hi-sing sènn-miā,

咱才共伊尊稱做井神。
lán tsiah kā i tsun-tshing tsò tsénn-sîn.

