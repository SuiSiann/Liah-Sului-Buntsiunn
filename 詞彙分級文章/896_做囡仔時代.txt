896 做囡仔時代

細漢的時陣，
Sè-hàn ê sî-tsūn, 

讀冊去學校用步輦差不多愛點外鐘。
tha̍k-tsheh khì ha̍k-hāu iōng pōo-lián tsha-put-to ài tiám-guā-tsing. 

毋過，
M̄-koh, 

因為阿爸佇電力公司食頭路，
in-uī a-pah tī Tiān-li̍k kong-si tsia̍h-thâu-lōo, 

拜一的時陣，
pài-it ê sî-tsūn, 

會使順紲坐交通車。
ē-sái sūn-suà tsē kau-thong-tshia. 

有一項毋好的所在就是愛較早起來。
Ū tsi̍t hāng m̄ hó ê sóo-tsāi tō sī ài khah tsá khí-lâi. 

有一擺我青磅白磅傱去坐車，
Ū tsi̍t pái guá tshenn-pōng-pe̍h-pōng tsông khì tsē tshia, 

阿母煞對後壁逐過來，
a-bú suah tuì āu-piah jiok --kuè-lâi, 

共冊包對頭前傳過來，
kā tsheh-pau tuì thâu-tsîng thuân --kuè-lâi, 

逐家攏知我干焦趕欲坐車，
ta̍k-ke lóng tsai guá kan-na kuánn beh tsē tshia, 

煞袂記得愛揹冊包，
suah bē-kì-tit ài phāinn tsheh-pau, 

這馬想起來實在真見笑。
tsit-má siūnn --khí-lâi si̍t-tsāi tsin kiàn-siàu. 

以早一年仔的學生傷濟，
Í-tsá it-nî-á ê ha̍k-sing siunn tsē, 

上課愛分早起抑是下晡。
siōng-khò ài pun tsá-khí ia̍h-sī ē-poo. 

有一擺是中晝才去讀冊，
Ū tsi̍t pái sī tiong-tàu tsiah khì tha̍k-tsheh, 

同學佮我行到位的時陣，
tông-o̍h kah guá kiânn kàu-uī ê sî-tsūn, 

感覺時間猶閣冗剩，
kám-kak sî-kan iáu-koh liōng-siōng, 

就去溪仔邊掠魚耍水。
tō khì khe-á-pinn lia̍h hî sńg tsuí. 

等時間袂赴矣，
Tán sî-kan bē-hù --ah, 

才緊對小路傱去。
tsiah kín tuì sió-lōo tsông --khì. 

無拄好，
Bô-tú-hó, 

拄咧修路，
tú teh siu lōo, 

小路煞變做兩枝長長的竹篙，
sió-lōo suah piàn-tsò nn̄g ki tn̂g-tn̂g ê tik-ko, 

行佇咧竹篙面頂，
kiânn tī-leh tik-ko bīn-tíng, 

若準跋落去下跤，
nā-tsún pua̍h lo̍h-khì ē-kha, 

後果是不堪設想。
hiō-kó sī put-kham-siat-sióng. 

我規个人愣佇遐，
Guá kui ê lâng gāng tī hia, 

真正是叫天天袂應，
tsin-tsiànn sī kiò thinn thinn bē ìn, 

叫地地不靈。
kiò tē tē put lîng. 

我那行那掣，
Guá ná kiânn ná tshuah, 

到今這个記持猶深深刻佇我的頭殼內底。
kàu-tann tsit ê kì-tî iáu tshim-tshim khik tī guá ê thâu-khak lāi-té. 

讀五、六年仔的時，
Tha̍k gōo, la̍k-nî-á ê sî, 

就真正是無閒𩑾𩑾。
tō tsin-tsiànn sī bô-îng-tshih-tshih. 

早起時仔去到學校，
Tsá-khí-sî-á khì kàu ha̍k-hāu, 

全班佇教室咧溫習的時陣，
tsuân-pan tī kàu-sik teh un-si̍p ê sî-tsūn, 

老師攏愛叫我寫一寡仔題目踮烏枋予同學練習。
lāu-su lóng ài kiò guá siá tsi̍t-kuá-á tê-bo̍k tiàm oo-pang hōo tông-o̍h liān-si̍p. 

有時陣是國語，
ū-sî-tsūn sī kok-gí, 

嘛會使是數學，
mā ē-sái sī sòo-ha̍k, 

老師講據在我欲寫啥物攏會使。
lāu-su kóng kì-tsāi guá beh siá siánn-mih lóng ē-sái. 

不而過，
Put-jî-kò, 

我嘛有變無步的時。
guá mā ū pìnn bô-pōo ê sî. 

欲寫欲出的題目攏寫了矣，
Beh siá beh tshut ê tê-bo̍k lóng siá liáu --ah, 

姑不而將，
koo-put-jî-tsiong, 

家己出題目。
ka-kī tshut tê-bo̍k. 

有一擺出數學煞一時失覺察，
Ū tsi̍t pái tshut sòo-ha̍k suah it-sî sit-kak-tshat, 

重耽去，
tîng-tânn --khì, 

按怎算都算袂出來，
án-tsuánn sǹg to sǹg bē tshut-lâi,

實在有夠落氣。
si̍t-tsāi ū-kàu làu-khuì. 

下課的時，
Hā-khò ê sî, 

別人是走去𨑨迌，
pa̍t-lâng sī tsáu khì tshit-thô, 

阮是愛去合作社鬥賣糖仔餅。
guán sī ài khì ha̍p-tsok-siā tàu bē thn̂g-á-piánn. 

因為福利社的小姐，
In-uī hok-lī-siā ê sió-tsiá, 

一个人干焦兩肢手，
tsi̍t ê lâng kan-na nn̄g ki tshiú, 

跤手無夠應付規大陣的囡仔。
kha-tshiú bô-kàu ìng-hù kui tuā tīn ê gín-á. 

頭一擺予挨挨𤲍𤲍，
Thâu tsi̍t pái hōo e-e-kheh-kheh, 

吵甲天篷強欲掀起來的囡仔疕驚死。
tshá kah thian-pông kiōng-beh hian --khí-lâi ê gín-á-phí kiann--sí. 

In手伸甲直直直，
In tshiú tshun kah ti̍t-ti̍t-ti̍t, 

徛佇一格一格的鐵窗仔頭前，
khiā tī tsi̍t keh tsi̍t keh ê thih-thang-á thâu-tsîng, 

#一#號、
#it# hō, 

#八#號、
#peh# hō, 

#十二#號，
#tsa̍p-jī# hō, 

嚨喉喝甲梢聲，
nâ-âu huah kah sau-siann, 

就是為著會使食著糖仔餅。
tō sī uī-tio̍h ē-sái tsia̍h-tio̍h thn̂g-á-piánn. 

逐家咧運動埕參加升旗典禮的時陣，
Ta̍k-ke teh ūn-tōng-tiânn tsham-ka sing-kî tián-lé ê sî-tsūn, 

我佮一个一粒一的má-tsih是旗手，
guá kah tsi̍t ê it-lia̍p-it ê má-tsih sī kî-tshiú, 

愛配合音樂，
ài phuè-ha̍p im-ga̍k, 

沓沓仔共旗仔升起去面頂。
ta̍uh-ta̍uh-á kā kî-á sing khí-khì bīn-tíng. 

中晝食飯的時，
Tiong-tàu tsia̍h-pn̄g ê sî, 

我佮má-tsih愛去放送音樂。
guá kah má-tsih ài khì hòng-sàng im-ga̍k, 

彼當陣猶是烏色的曲盤。
hit-tang-tsūn iáu sī oo-sik ê khik-puânn. 

講誠實的，
Kóng tsiânn-si̍t --ê, 

有的曲盤，
ū ê khik-puânn, 

阮嘛毋知好聽抑是歹聽，
guán mā m̄ tsai hó-thiann ia̍h-sī pháinn-thiann, 

歌聲放落去就著矣！
kua-siann pàng --lo̍h-khì tō tio̍h --ah! 

無好聽才閣換另外一塊。
Bô hó-thiann tsiah koh uānn līng-guā tsi̍t tè. 

我的囡仔時代，
Guá ê gín-á sî-tāi, 

遐爾仔心適閣趣味，
hiah-nī-á sim-sik koh tshù-bī, 

到今，
kàu-tann, 

猶是會深深的數念！
iáu sī ē tshim-tshim ê siàu-liām!

