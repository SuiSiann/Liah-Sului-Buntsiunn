897 幸福的滋味

阿母是一个專職的家庭主婦， 
a-bú sī tsi̍t ê tsuan-tsit ê ka-tîng tsú-hū,  

逐工攏著洗衫、摒掃、攢三頓。 
ta̍k kang lóng tio̍h sé sann,  piànn-sàu,  tshuân sann-tǹg.  

除了厝內沓沓滴滴的工課， 
tû-liáu tshù-lāi ta̍p-ta̍p-tih-tih ê khang-khuè,  

伊猶會踮厝邊的空地仔， 
i iáu ē tiàm tshù-pinn ê khàng-tē-á,  

種一寡仔家己欲食的菜， 
tsìng tsi̍t-kuá-á ka-kī beh tsia̍h ê tshài,  

閣飼幾若隻過年愛拜的雞。 
koh tshī kuí-nā tsiah kuè-nî ài pài ê ke.  

有閒的時閣會加減做一屑仔家庭代工， 
Ū-îng ê sî koh ē ke-kiám tsò tsi̍t-sut-á ka-tîng tāi-kang,  

鬥相添厝裡的開銷。 
tàu sio-thinn tshù--lí ê khai-siau.  

我讀冊的時， 
Guá tha̍k-tsheh ê sî,  

學校猶無營養午餐。 
ha̍k-hāu iáu bô îng-ióng ngóo-tshan.  

國小若是讀規工， 
Kok-sió nā-sī tha̍k kui kang,  

毋管是落雨天抑是出大日， 
m̄-kuán sī lo̍h-hōo-thinn ia̍h-sī tshut tuā-ji̍t,  

攏愛行路轉去厝裡食晝。 
lóng ài kiânn-lōo tńg-khì tshù--lí tsia̍h-tàu.  

國中和高中因為離厝較遠， 
Kok-tiong hām ko-tiong in-uī lī tshù khah hn̄g,  

我佮三个小弟六年貼貼貼攏紮便當。 
guá kah sann ê sió-tī la̍k nî tah-tah-tah lóng tsah piān-tong.  

天未光、雞未啼， 
Thinn buē kng,  ke buē thî,  

阿母就起床矣。 
a-bú tō khí-tshn̂g --ah.  

炒菜的聲、飯菜的芳味就是阮上好的亂鐘仔。 
Tshá tshài ê siann,  pn̄g-tshài ê phang-bī tō sī guán siōng hó ê luān-tsing-á.  

除了青菜以外， 
Tû-liáu tshenn-tshài í-guā,  

菜脯卵、煎白帶魚、滷肉， 
tshài-póo nn̄g,  tsian pe̍h-tuà-hî,  lóo-bah,  

三不五時閣有肉卷、排骨， 
sam-put-gōo-sî koh ū bah-kńg, pâi-kut,  

阿母親像變魔術仝款， 
a-bú tshin-tshiūnn piàn môo-su̍t kāng-khuán,  

會用上少的所費， 
ē iōng siōng tsió ê sóo-huì,  

仝款的食材變出真濟無仝款的料理， 
kāng-khuán ê si̍t-tsâi piàn tshut tsin tsē bô kāng-khuán ê liāu-lí, 

做出上好食的便當菜。 
tsò tshut siōng hó-tsia̍h ê piān-tong tshài.  

舊年逐家轉去#蘇澳#慶祝阿爸生日， 
kū-nî ta̍k-ke tńg-khì #Soo-ò# khìng-tsiok a-pah senn-ji̍t,  

開講的時聽三个小弟講， 
khai-káng ê sî thiann sann ê sió-tī kóng, 

才知影較早in紮的便當透底毋捌炊。 
tsiah tsai-iánn khah-tsá in tsah ê piān-tong thàu-té m̄ bat tshue.  

大漢的佮第二小弟講in第三節下課
Tuā-hàn--ê kah tē-jī sió-tī kóng in tē sann tsiat hā-khò

就共便當捽了矣， 
tō kā piān-tong sut liáu --ah,  

無夠的部份就去合作社買麭來塌。 
bô-kàu ê pōo-hūn tō khì ha̍p-tsok-siā bé pháng lâi thap.  

第三小弟上心適， 
Tē sann sió-tī siōng sim-sik,  

第一節就佮幾若个同學共便當解決掉矣。 
tē it tsiat tō kah kuí-nā ê tông-o̍h kā piān-tong kái-kuat tiāu --ah.  

食晝的時早起有食伊便當的同學， 
Tsia̍h-tàu ê sî tsá-khí ū tsia̍h i piān-tong ê tông-o̍h,  

就會分寡飯菜佇伊的便當篋仔內底。 
tō ē pun kuá pn̄g-tshài tī i ê piān-tong-kheh-á lāi-té.  

啥人的便當較有料、較好食， 
Siánn-lâng ê piān-tong khah ū-liāu,  khah hó-tsia̍h,  

啥人的阿母較𠢕煮食伊攏知影。 
siánn-lâng ê a-bú khah gâu tsú-tsia̍h i lóng tsai-iánn.  

伊閣講有一擺開同窗會， 
I koh kóng ū tsi̍t pái khui tông-tshong-huē,  

逐家講著這件代誌， 
ta̍k-ke kóng-tio̍h tsit kiānn tāi-tsì,  

有同學共伊講：
ū tông-o̍h kā i kóng:

「逐家的便當攏是前一工暗頓就攢好矣， 
“Ta̍k-ke ê piān-tong lóng sī tsîng tsi̍t kang àm-tǹg tō tshuân hó--ah,  

一定愛冰， 
it-tīng ài ping,  

第二工欲食若無炊絕對袂好勢， 
tē-jī kang beh tsia̍h nā-bô tshue tsua̍t-tuì bē hó-sè,  

干焦你的便當是燒的。 
kan-na lí ê piān-tong sī sio --ê.  

逐家攏當咧大， 
Ta̍k-ke lóng tng-teh tuā,  

緊枵， 
kín iau,  

有恁阿母燒燒的便當通好食， 
ū lín a-bú sio-sio ê piān-tong thang hó tsia̍h,  

你一喙我一喙， 
lí tsi̍t tshuì guá tsi̍t tshuì,  

毋但溫暖逐家的胃， 
m̄-nā un-luán ta̍k-ke ê uī,  

嘛聯絡逐家的感情， 
mā liân-lo̍k ta̍k-ke ê kám-tsîng,  

實在予人足懷念的。 」
si̍t-tsāi hōo lâng tsiok huâi-liām --ê.”

唉！
haih! 

干焦我人在福中不知福， 
Kan-na guá jîn tsāi hok tiong put ti hok,  

因為逐工攏紮便當， 
in-uī ta̍k kang lóng tsah piān-tong,  

所以心內誠欣羨會使紮錢去外口食麵的同學。 
sóo-í sim-lāi tsiânn him-siān ē-sái tsah tsînn khì guā-kháu tsia̍h mī ê tông-o̍h,  

一直到出外食頭路， 
it-ti̍t kàu tshut-guā tsia̍h-thâu-lōo,  

三頓攏愛食外口， 
sann-tǹg lóng ài tsia̍h guā-kháu,  

才知影阿母便當的好滋味。 
tsiah tsai-iánn a-bú piān-tong ê hó tsu-bī.  

這馬阮姐弟仔攏大漢嘛做人的爸母矣， 
Tsit-má guán tsiá-tē-á lóng tuā-hàn mā tsò lâng ê pē-bú--ah,  

閣較會曉體會阿母的用心佮付出。 
koh-khah ē-hiáu thé-huē a-bú ê iōng-sim kah hù-tshut.  

逐擺若聽著囡仔咧哼講
Ta̍k-pái nā thiann-tio̍h gín-á teh hainn kóng 

學校的飯傷粒、菜歹食， 
ha̍k-hāu ê pn̄g siunn lia̍p, tshài pháinn-tsia̍h,  

食袂落的時， 
tsia̍h bē lo̍h ê sî,  

心內就感覺真歹勢， 
sim-lāi tō kám-kak tsin pháinn-sè,  

因為無法度予in感受著像較早阿母
in-uī bô-huat-tōo hōo in kám-siū tio̍h tshiūnn khah-tsá a-bú

予阮的彼種幸福的滋味。
hōo guán ê hit tsióng hīng-hok ê tsu-bī.

