764 臺北縣鄉土語言其他教材鶯歌版

第一課 #鶯歌#
Tē-it khò #Ing-ko#

#鶯歌# #鶯歌#
#Ing-ko# #Ing-ko# 

出碗盤，
Tshut uánn-puânn, 

耍塗捏尪仔，
Sńg thôo lia̍p ang-á,

規身汗，
Kui-sin kuānn, 

紅瓦厝，老孤單，
Âng hiā-tshù, lāu koo-tuann, 

煙筒管，來做伴。
Ian-tâng-kóng, lâi tsò-phuānn.

第二課 #鶯歌#地號名
Tē-jī khò #Ing-ko# tē-hō-miâ

#Hai#！照過來！照過來！
#Hai#! Tsiò --kuè-lâi! Tsiò --kuè-lâi! 

我是山頂的
Guá sī suann-tíng ê

#石頭鳥#；
#Tsio̍h-thâu tsiáu#; 

人攏講，
Lâng lóng kóng,

我像鸚哥。
Guá tshiūnn ing-ko. 

#鶯歌#地名用我號
#Ing-ko# tē-miâ iōng guá hō

第三課 煙筒
Tē-sann khò Ian-tâng

煙筒管
Ian-tâng-kóng 

若長頷鹿
Ná tn̂g-ām-lo̍k 

恬恬徛佇
Tiām-tiām khiā tī 

草仔埔
tsháu-á-poo 

以早燒瓷，吐煙
Í-tsá sio huî, thòo ian 

真濟伴
Tsin tsē phuānn 

這馬越頭
Tsit-má ua̍t-thâu 

揣無伴
Tshuē bô phuānn

第四課 博物館
Tē-sì khò Phok-bu̍t-kuán

懸懸#四#層樓仔厝，
Kuân-kuân #sì# tsàn lâu-á-tshù, 

內底捏尪仔聽故事
Lāi-té lia̍p ang-á thiann kòo-sū 

參觀的人客
Tsham-kuan ê lâng-kheh

一車來，一車去
Tsi̍t tshia lâi, tsi̍t tshia khì 

逐家攏講
Ta̍k-ke lóng kóng

真趣味。
Tsin tshù-bī.

第五課 捏尪仔
Tē-gōo khò Lia̍p ang-á

#尖山#烏塗𩚨噹噹
#Tsiam-suann# oo-thôo khiū-tang-tang 

來遮耍塗捏塗尪
Lâi tsia sńg thôo lia̍p thôo-ang 

手力掠準上輕鬆
Tshiú-la̍t lia̍h-tsún siōng khin-sang 

捏媠尪仔提來藏
lia̍p suí ang-á the̍h lâi tshàng

第六課 好食物仔
Tē la̍k khò hó-tsia̍h mi̍h-á

講著食，拐仔袂顧攑
Kóng-tio̍h tsia̍h, kuái-á bē kòo gia̍h 

阿婆sú-sih上有名
A-pô sú-sih siōng ū-miâ 

圓的扁的在咱食
Înn --ê pínn --ê tsāi lán tsia̍h 

逐家食甲笑咍咍
Ta̍k-ke tsia̍h kah tshiò-hai-hai

第七課 信仰
Tē-tshit khò Sìn-gióng

三月#十六#，
Sann-gue̍h #tsa̍p-la̍k#, 

#龜公生#；
#Ku-kong-senn#; 

迎神踅街，
Ngiâ-sîn se̍h-ke, 

陣頭濟；
Tīn-thâu tsē; 

大鼓大鑼，
Tuā kóo tuā lô, 

踏跤蹺；
Ta̍h-kha-khiau; 

攑香綴拜，
Gia̍h hiunn tuè pài, 

人誠濟。
Lâng tsiânn tsē.

第八課 觀光瓷仔市
Tē-peh khò Kuan-kong huî-á tshī

來！來！來！
Lâi! lâi! lâi! 

來去觀光瓷仔市
Lâi-khì kuan-kong huî-á-tshī 

瓷仔物件滿滿是
Huî-á mi̍h-kiānn muá-muá-sī 

外國旅客嘛佮意
Guā-kok lí-kheh mā kah-ì 

大捾細捾買轉去
Tuā kuānn sè kuānn bé --tńg-khì

第九課 #尖山埔#路
Tē-káu khò #Tsiam-suann-poo# lōo

#尖山埔#，石頭仔路
#Tsiam-suann-poo#, tsio̍h-thâu-á lōo 

這馬用花崗石鋪
Tsit-má iōng hua-kong-tsio̍h phoo 

瓷仔頭家咧招呼
Huî-á thâu-ke teh tsio-hoo 

歡迎逐家來散步
Huan-gîng ta̍k-ke lâi sàn-pōo

