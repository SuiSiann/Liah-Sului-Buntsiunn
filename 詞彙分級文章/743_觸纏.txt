743 觸纏

今年五月節，
Kin-nî Gōo-gue̍h-tseh, 

我無𤆬阮彼兩尾去看人扒龍船。
guá bô tshuā guán hit nn̄g bué khì khuànn lâng pê-lîng-tsûn. 

日時，
Ji̍t--sî,

先教in兩个按怎徛卵，
sing kà in nn̄g ê án-tsuánn khiā nn̄g,

下晡時才閣𤆬去#桃園#看野球。
ē-poo-sî tsiah koh tshuā khì #Thô-hn̂g# khuànn iá-kiû. 

欲出門的時，
Beh tshut-mn̂g ê sî, 

大漢的煞喝講人無爽快，
tuā-hàn--ê suah huah kóng lâng bô sóng-khuài, 

提度針來共伊度看覓咧，
the̍h tōo-tsiam lâi kā i tōo khuànn-māi --leh, 

閣真正有發燒呢。
koh tsin-tsiànn ū huat-sio --neh. 

緊予伊食一寡仔退燒藥水，
Kín hōo i tsia̍h tsi̍t-kuá-á thè-sio io̍h-tsuí, 

看會退落來袂？
khuànn ē thè --lo̍h-lâi --bē? 

往過伊若去到球場，
Íng-kuè i nā khì kàu kiû-tiûnn, 

總是佮現場咧加油的
tsóng--sī kah hiān-tiûnn teh ka-iû ê 

球迷做陣大聲喝咻、跳起跳落，
kiû-bê tsò-tīn tuā-siann huah-hiu, thiàu khí thiàu lo̍h, 

毋過這遍伊煞欲若毋咧！
m̄-koh tsit piàn i suah beh ná m̄ --leh! 

規身軀人按呢無攬無拈。
Kui-sin-khu lâng án-ne bô-lám-bô-ne. 

翻轉日阮規家伙仔駛車起去到#清境#農場，
Huan-tńg-ji̍t guán kui-ke-hué-á sái-tshia khí-khì kàu #Tshing-kíng# lông-tiûnn, 

我罕得幾時載阮兩个老的，
guá hán-tit kuí-sî tsài guán nn̄g ê lāu--ê, 

按呢一家大細上山去看光景。
án-ne tsi̍t ke tuā-sè tsiūnn-suann khì khuànn kong-kíng. 

結果去到位煞開始變天，
Kiat-kó khì kàu uī suah khai-sí piàn-thinn, 

只好踮注文好勢的枋仔厝歇晝。
tsí-hó tiàm tsù-bûn hó-sè ê pang-á-tshù hioh-tàu. 

山頂的空氣有影真清氣相，
Suann-tíng ê khong-khì ū-iánn tsin tshing-khì-siùnn, 

我佮阮老的佇涼亭仔講天掠皇帝，
guá kah guán lāu--ê tī liâng-tîng-á kóng thinn lia̍h hông-tè, 

兩尾細尾的也乖乖佮in母仔去睏晝。
nn̄g bué sè-bué--ê iā kuai-kuai kah in bú--á khì khùn-tàu. 

想講明仔載看會較好天袂，
Siūnn kóng bîn-á-tsài khuànn ē khah hó-thinn --bē, 

才來去看羊仔剃毛的表演。
tsiah lâi-khì khuànn iûnn-á thì mn̂g ê piáu-ián. 

早起起來，
Tsá-khí khí-lâi, 

無疑悟天時煞顛倒閣較䆀，
bô-gî-ngōo thian-sî suah tian-tò koh-khah bái, 

雨水㴙㴙滴，
hōo-tsuí tsha̍p-tsha̍p-tih, 

姑不而將只好落山，
koo-put-jî-tsiong tsí-hó lo̍h-suann, 

閣揣別位去𨑨迌。
koh tshuē pa̍t-uī khì tshit-thô. 

阮斡入去#草屯#的「#寶島時代村#」，
Guán uat ji̍p-khì #Tsháu-tùn# ê “#Pó-tó sî-tāi tshun#”, 

凡勢是因為落雨的緣故，
huān-sè sī in-uī lo̍h-hōo ê iân-kòo, 

內底的人嘛是窒窒滇。
lāi-té ê lâng mā sī that-that-tīnn. 

佇內底踅猶未夠氣，
Tī lāi-té se̍h iáu-buē kàu-khuì, 

大漢的就愈來愈無精神，
tuā-hàn--ê tō jú lâi jú bô tsing-sîn, 

毋知是毋是閣夯起來囉！
m̄ tsai sī m̄ sī koh giâ --khí-lâi --looh! 

看破緊載轉來去#鹿港#，
Khuànn-phuà kín tsài tńg-lâi-khì #Lo̍k-káng#, 

揣醫生館予醫生看覓咧。
tshuē i-sing-kuán hōo i-sing khuànn-māi --leh. 

醫生講是普通的感冒，
I-sing kóng sī phóo-thong ê kám-mōo, 

予阮有較放心。
hōo guán ū khah hòng-sim. 

禮拜轉來#臺北#，
Lé-pài tńg--lâi #Tâi-pak#, 

煞無退燒。
suah bô thè-sio. 

看毋是勢，
Khuànn m̄-sī-sè, 

緊閣去予醫生看，
kín koh khì hōo i-sing khuànn, 

講嘛是普通的感冒。
kóng mā sī phóo-thong ê kám-mōo. 

一間看無夠，
Tsi̍t king khuànn bô-kàu, 

拜一燒無退，
pài-it sio bô thè, 

所以閣去予第二間看。
sóo-í koh khì hōo tē-jī king khuànn. 

這間的醫生有較『gió-toh』，
Tsit king ê i-sing ū khah ‘gió-toh’ , 

講燒遐濟工矣，
kóng sio hiah tsē kang --ah, 

閣kho̍k-kho̍k嗽、無鼻水，
koh kho̍k-kho̍k-sàu, bô phīnn-tsuí, 

按呢有可能是去予病毒感染著，
án-ne ū khó-lîng sī khì hōo pēnn-to̍k kám-jiám--tio̍h, 

若閣一直燒，
nā koh it-ti̍t sio, 

就愛緊去大病院掛急診，
tō ài kín khì tuā pēnn-īnn kuà kip-tsín, 

因為有可能是非典型肺炎。
in-uī ū khó-lîng sī hui tián-hîng hì-iām. 

想袂到閣真正去予伊臆著，
Siūnn bē kàu koh tsin-tsiànn khì hōo i ioh--tio̍h, 

伊一睏燒#十#工，
i tsi̍t-khùn sio #tsa̍p# kang, 

真正是一必一中，
tsin-tsiànn sī it-pit-it-tiòng,

就是非典型的肺炎。
tō sī hui tián-hîng ê hì-iām. 

落尾沓沓仔食抗生素的藥仔，
Lo̍h-bué ta̍uh-ta̍uh-á tsia̍h khòng-sing-sòo ê io̍h-á, 

總算是好勢，
tsóng sǹg sī hó-sè, 

尾仔也閣轉去幼稚園上課囉！
bué--á iā koh tńg-khì iù-tī-hn̂g siōng-khò --looh!

隔轉工煞換細漢的開始發燒，
Keh-tńg-kang suah uānn sè-hàn--ê khai-sí huat-sio, 

症頭佮in阿兄一模一樣，
tsìng-thâu kah in a-hiann it-bôo-it-iūnn, 

又閣是去予病毒穢著，
iū-koh sī khì hōo pēnn-to̍k uè--tio̍h, 

換in小妹開始逐日踮厝裡歇睏。
uānn in sió-muē khai-sí ta̍k ji̍t tiàm tshù--lí hioh-khùn. 

囡仔破病袂輸是著災的款，
Gín-á phuà-pēnn bē-su sī tio̍h-tse ê khuán, 

按呢大漢的𪐞細漢的，
án-ne tuā-hàn--ê tòo sè-hàn--ê, 

實在有夠觸纏的。
si̍t-tsāi ū-kàu tak-tînn --ê.

