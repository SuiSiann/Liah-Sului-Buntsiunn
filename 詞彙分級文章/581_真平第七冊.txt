581 真平第七冊

第一課  草地風景媠
Tē-it khò Tsháu-tē hong-kíng suí

草地所在風景媠：
Tsháu-tē sóo-tsāi hong-kíng suí:

青青的草仔埔， 
tshenn-tshenn ê tsháu-á-poo, 

清清的溪仔水，
tshing-tshing ê khe-á-tsuí,

樹林內，低厝邊， 
tshiū-nâ lāi, kē-tshù pinn, 

野花四界開，
iá-hue sì-kè khui,

田嬰和蝶仔， 
tshân-enn hām ia̍h-á, 

飛來飛去真古錐。
pue lâi pue khì tsin kóo-tsui.

第二課  大樓
Tē-jī khò Tuā-lâu

都市大樓滿滿是，
Too-tshī tuā-lâu muá-muá-sī,

一棟一棟懸閣媠，
Tsi̍t tòng tsi̍t tòng kuân koh suí,

逐項設備真四序，
Ta̍k hāng siat-pī tsin sù-sī,

起落攏是坐電梯。
Khí-lo̍h lóng sī tsē tiān-thui. 

咻一下，咻一下，隨到位！
Hiu --tsi̍t-ē, hiu --tsi̍t-ē, suî kàu-uī! 

毋過，
m̄-koh, 

上驚停電驚甲大心氣。
siōng kiann thîng-tiān kiann kah tuā-sim-khuì.

第三課  急性的阿明
Tē-sann khò Kip-sìng ê A-bîng

急性的阿明蹛隔壁，
Kip-sìng ê A-bîng tuà keh-piah,

天若光，就直直趕。
thinn nā kng, tō ti̍t-ti̍t kuánn.

猶未煮熟就提來食，
Iáu-buē tsú-si̍k tō the̍h lâi tsia̍h, 

猶未穿鞋就欲騎車，
iáu-buē tshīng ê tō beh khiâ tshia, 

連鞭腹肚疼， 
liâm-mi pak-tóo thiànn, 

連鞭挵著壁。
liâm-mi lòng-tio̍h piah.

第四課  阿寶感冒
Tē-sì khò A-pó kám-mōo

阿寶阿寶去散步，
A-pó A-pó khì sàn-pōo,

半路拄著西北雨，
puànn-lōo tú-tio̍h sai-pak-hōo,

揣來揣去，
tshuē lâi tshuē khì,

揣無所在通覕雨，
tshuē bô sóo-tsāi thang bih-hōo,

衫仔褲沃甲澹糊糊，
sann-á-khòo ak kah tâm-kôo-kôo,

哈啾哈啾
hah-tshiùnn hah-tshiùnn

轉來煞感冒。
tńg--lâi suah kám-mōo.

第五課  風鼓
Tē-gōo khò Hong-kóo

風鼓實在真稀奇
Hong-kóo si̍t-tsāi tsin hi-kî

腹肚內底藏葵扇
Pak-tóo lāi-té tshàng khuê-sìnn

擛過來擛過去
Ia̍t kuè-lâi ia̍t kuè-khì

細力擛風微微
Sè-la̍t ia̍t-hong bî-bî

大力擛親像風颱天
Tuā-la̍t ia̍t tshin-tshiūnn hong-thai-thinn

會當鼓粟仔通挨米
Ē-tàng kóo tshik-á thang e-bí

