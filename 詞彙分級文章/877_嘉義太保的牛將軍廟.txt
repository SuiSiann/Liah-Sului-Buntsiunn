877 嘉義太保的牛將軍廟

「嘉義太保的牛將軍廟」
“Ka-gī Thài-pó ê Gû-tsiong-kun-biō”

水牛佮臺灣人有真深、真長的因緣。
Tsuí-gû kah Tâi-uân-lâng ū tsin tshim, tsin tn̂g ê in-iân. 

幾百年來，
Kuí pah nî lâi, 

咱用水牛來犁田種作，
lán iōng tsuí-gû lâi lê-tshân tsìng-tsoh, 

飼飽一家大細；
tshī-pá tsi̍t ke tuā-sè ; 

水牛性地溫馴，
tsuí-gû sìng-tē un-sûn, 

一世人勞苦，
tsi̍t-sì-lâng lô-khóo, 

做到死才有通歇睏。
tsuè kàu sí tsiah ū thang hioh-khùn. 

這就親像臺灣人，
Tse tō tshin-tshiūnn Tâi-uân-lâng, 

骨力拍拚，
kut-la̍t phah-piànn, 

無閒到死才免做工課，
bô-îng kàu sí tsiah bián tsuè khang-khuè, 

所以有人講臺灣人精神就是水牛精神。
sóo-í ū lâng kóng Tâi-uân-lâng tsing-sîn tō sī tsuí-gû tsing-sîn. 

就是因為水牛佮臺灣人有遮深的因緣佮感情，
Tō sī in-uī tsuí-gû kah Tâi-uân-lâng ū tsiah tshim ê in-iân kah kám-tsîng, 

真濟老輩的臺灣人就攏毋甘食牛肉，
tsin tsē lāu-puè ê Tâi-uân-lâng tō lóng m̄-kam tsia̍h gû-bah, 

in是惜情、袂過心啦！
in sī sioh-tsîng, bē kuè-sim --lah! 

嘛有人閣較有情，
Mā ū lâng koh-khah ū tsîng, 

共伊起廟服侍，
kā i khí biō ho̍k-sāi, 

這就是牛將軍廟的由來。
tse tō sī Gû-tsiong-kun-biō ê iû-lâi.

這間廟佇嘉義縣太保市水牛厝，
Tsit king biō tī Ka-gī-kuān Thài-pó-tshī Tsuí-gû-tshù, 

原來佇鄭成功時代，
guân-lâi tī Tēnn Sîng-kong sî-tāi, 

伊的部將葉覲美為著開墾這个所在，
i ê pōo-tsiòng Ia̍p Kīn-bí uī-tio̍h khai-khún tsit ê sóo-tsāi, 

特別對唐山引進八隻水牛，
ti̍k-pia̍t uì Tn̂g-suann ín-tsìn peh tsiah tsuí-gû, 

當地人就將這个庄頭叫做「水牛厝」，
tong-tē-lâng tō tsiong tsit ê tsng-thâu kiò-tsuè “Tsuí-gû-tshù”, 

這八隻牛就發揮臺灣人精神，
tsit peh tsiah gû tō huat-hui Tâi-uân-lâng tsing-sîn, 

規年佇田園裡無閒。
kui-nî tī tshân-hn̂g--lí bô-îng. 

毋過鐵人嘛袂堪得暝日操勞，
M̄-koh thih-lâng mā bē-kham-tit mê-ji̍t tshau-lô, 

其中一隻牛駛過掛，
kî-tiong tsi̍t tsiah gû sái-kuè-kuà, 

煞來死去，
suah lâi sí--khì, 

庄民感念伊在生的辛勞，
tsng-bîn kám-liām i tsāi-senn ê sin-lô, 

就起一間廟來共伊祭拜，
tō khí tsi̍t king biō lâi kā i tsè-pài, 

嘛將這間廟號做牛將軍廟。
mā tsiong tsit king biō hō-tsuè Gû-tsiong-kun-biō.

咱臺灣廟裡服侍的攏是神明仙佛，
Lán Tâi-uân biō--lí ho̍k-sāi --ê lóng sī sîn-bîng sian-pu̍t, 

咱嘛攢三牲酒醴予in食腥臊，
lán mā tshuân sam-sing tsiú-lé hōo in tsia̍h tshenn-tshau, 

毋過這間廟的主神是牛，
m̄-koh tsit king biō ê tsú-sîn sī gû, 

三牲酒醴伊食袂合，
sam-sing tsiú-lé i tsia̍h bē ha̍h, 

欲按怎服侍呢？
beh án-tsuánn ho̍k-sāi --neh? 

去看就知，
Khì khuànn tō tsai, 

原來佇牛面前有一个石舂臼，
guân-lâi tī gû bīn-tsîng ū tsi̍t ê tsio̍h-tsing-khū, 

內底不管時攏有青草、甘蔗葉、水果，
lāi-té put-kuán-sî lóng ū tshenn-tsháu, kam-tsià-hio̍h, tsuí-kó, 

邊仔閣有一桶清水，
pinn--á koh ū tsi̍t tháng tshing-tsuí, 

予伊食佮在生仝款的伙食。
hōo i tsia̍h kah tsāi-senn kāng-khuán ê hué-si̍t. 

遮的草料攏是地方的善男信女逐工替伊攢的，
Tsia ê tsháu-liāu lóng sī tē-hng ê siān-lâm-sìn-lí ta̍k kang thè i tshuân --ê, 

in確實有誠心、有敬意，
in khak-si̍t ū sîng-sim, ū kìng-ì, 

這嘛是另外一種的臺灣心、臺灣情。
tse mā sī līng-guā tsi̍t tsióng ê Tâi-uân sim, Tâi-uân tsîng.

