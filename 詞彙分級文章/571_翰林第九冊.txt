571 翰林第九冊

第一課 咱來去看水筆仔
Tē-it khò Lán lâi-khì khuànn tsuí-pit-á

黃昏的時陣，
Hông-hun ê sî-tsūn,

咱划竹棑仔來去看水筆仔。
Lán kò tik-pâi-á lâi-khì khuànn tsuí-pit-á.

看水筆仔歡喜來落塗，
Khuànn tsuí-pit-á huann-hí lâi lo̍h-thôo,

釘根生湠成樹林。
tìng-kin senn-thuànn sîng tshiū-nâ.

黃昏的時陣，
Hông-hun ê sî-tsūn,

咱划竹棑仔來去看水筆仔。
Lán kò tik-pâi-á lâi-khì khuànn tsuí-pit-á.

看水筆仔陪花鮡做#SPA#，
Khuànn tsuí-pit-á puê hue-thiâu tsò #SPA#,

看海和尚佇水筆仔跤走相掠。
Khuànn hái-huê-siūnn tī tsuí-pit-á kha tsáu-sio-lia̍h.

黃昏的時陣，
Hông-hun ê sî-tsūn,

咱划竹棑仔來去看水筆仔。
Lán kò tik-pâi-á lâi-khì khuànn tsuí-pit-á.

看水筆仔招海湧來唱歌，
Khuànn tsuí-pit-á tsio hái-íng lâi tshiùnn-kua,

唱出紅樹林的心聲。
tshiùnn tshut âng-tshiū-nâ ê sim-siann.

第二課 是按怎
Tē-jī khò Sī án-tsuánn

是按怎
Sī án-tsuánn

對山頂流落來的，
uì suann-tíng lâu--lo̍h-lâi --ê,

毋是清清的溪仔水，
m̄ sī tshing-tshing ê khe-á-tsuí,

攏是驚死人的塗石流？
lóng sī kiann-sí-lâng ê thôo-tsio̍h-liû?

是按怎
Sī án-tsuánn

對大海撈起來的，
uì tuā-hái hôo --khí-lâi --ê,

毋是一尾一尾活跳跳的魚仔，
m̄ sī tsi̍t bué tsi̍t bué ua̍h-thiàu-thiàu ê hî-á,

是一个一个腌臢的塑膠橐仔？
sī tsi̍t ê tsi̍t ê a-tsa ê sok-ka lok-á?

是按怎
Sī án-tsuánn

咱的火金蛄，
lán ê hué-kim-koo,

除了天頂的星，
tû-liáu thinn-tíng ê tshenn,

定定揣無伴，
tiānn-tiānn tshuē bô phuānn,

愈來愈孤單？
jú lâi jú koo-tuann?

第三課 啥人食著餅
Tē-sann khò  Siánn lâng tsia̍h-tio̍h piánn

十五暝，月娘光光照佇水面。
Tsa̍p-gōo-mê, gue̍h-niû kng-kng tsiò tī tsuí-bīn.

水窟仔內底有一塊餅。
Tsuí-khut-á lāi-té ū tsi̍t tè piánn.

「來食餅喔！逐家來食餅喔！」
“Lâi tsia̍h piánn --ooh! Ta̍k-ke lâi tsia̍h piánn --ooh!”

貓頭鳥、暗光鳥、狗仔、貓仔，
Niau-thâu-tsiáu, àm-kong-tsiáu, káu-á, niau-á,

一个一个圍過來，
tsi̍t ê tsi̍t ê uî --kuè-lâi,

想欲來食餅。
siūnn-beh lâi tsia̍h piánn.

象兇兇狂狂走過來，
Tshiūnn hiong-hiong-kông-kông tsáu --kuè-lâi,

象鼻伸長長，
tshiūnn phīnn tshun tn̂g-tn̂g,

「咻──」一聲，一目𥍉仔，
「Hiu--」tsi̍t siann, tsi̍t-ba̍k-nih-á,

共水窟仔的水欶了了，
kā tsuí-khut-á ê tsuí suh-liáu-liáu,

講：「啊──！ 
kóng: “Ah--!

清涼閣止喙焦喔！」
Tshing-liâng koh tsí tshuì-ta --ooh!”

逐家喝講：「喂！友的，
Ta̍k-ke huah kóng: “Ueh! Iú--ê,

你哪會一喙共餅食了了！」
lí ná ē tsi̍t tshuì kā piánn tsia̍h-liáu-liáu!”

象講：「冤枉喔！餅佇佗位？」
Tshiūnn kóng: “Uan-óng --ooh! Piánn tī tó-uī?”

第四課 半爿
Tē-sì khò Puànn pîng

半爿月色半爿井，
Puànn pîng gue̍h-sik puànn pîng tsénn,

清涼的井水浮天星，
tshing-liâng ê tsénn-tsuí phû thinn-tshenn,

分井分水分愛心。
pun tsénn pun tsuí pun ài-sim.

喔！愛分張，莫相爭！
Ooh! Ài pun-tiunn, mài sio-tsenn!

半爿月色半爿山，
Puànn pîng gue̍h-sik puànn pîng suann,

免錢的圓仔食袂煞，
bián-tsînn ê înn-á tsia̍h bē suah,

食甲山神叫毋敢。
tsia̍h kah suann-sîn kiò-m̄-kánn.

喔！人咧做，天咧看！
Ooh! Lâng teh tsò, thinn teh khuànn!

第五課 閣試一擺
Tē-gōo khò Koh tshì tsi̍t pái

落雨天，露螺peh樹仔，
Lo̍h-hōo-thinn, lōo-lê peh tshiū-á,

peh兩步退一步，
peh nn̄g pōo thè tsi̍t pōo,

peh甲真艱苦，
peh kah tsin kan-khóo,

嘛是閣再peh。
mā sī koh-tsài peh.

歇睏日，囡仔學騎車，
Hioh-khùn-ji̍t, gín-á o̍h khiâ-tshia,

騎一擺摔一擺，
khiâ tsi̍t pái siak tsi̍t pái,

摔甲叫毋敢，嘛是繼續騎。
siak kah kiò-m̄-kánn, mā sī kè-sio̍k khiâ.

「閣試一擺！」
“Koh tshì tsi̍t pái!”

這是一句好話語：
Tse sī tsi̍t kù hó uē-gí:

「閣試一擺！」
“Koh tshì tsi̍t pái!”

堅持原則做落去，閣試一擺！
Kian-tshî guân-tsik tsò --lo̍h-khì, koh tshì tsi̍t pái!

做了閣做，你經驗濟。
Tsò liáu koh tsò, lí king-giām tsē.

試了閣試，你膽較在。
Tshì liáu koh tshì, lí tánn khah tsāi.

毋驚失敗，莫勼跤。
M̄ kiann sit-pāi, mài kiu-kha.

閣試一擺！
Koh tshì tsi̍t pái!

