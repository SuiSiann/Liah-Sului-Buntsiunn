64 風颱暝

「風颱來矣！
“Hong-thai lâi --ah! 

天秤風颱欲來矣！」
Thian-pîng hong-thai beh lâi --ah!” 

新聞報講有一个人佇風颱暝敲規暝的119，
Sin-bûn pò kóng ū tsi̍t ê lâng tī hong-thai-mê khà kui mê ê 119, 

攏無人接。
lóng bô lâng tsiap. 

伊彼間厝予風颱偃倒，
I hit king tshù hōo hong-thai ián--tó, 

驚甲毋知欲按怎才好？
kiann kah m̄ tsai beh án-tsuánn tsiah hó? 

看到遮，
Khuànn kàu tsia, 

予我想著細漢的時，
hōo guá siūnn-tio̍h sè-hàn ê sî, 

彼个風颱暝，
hit ê hong-thai-mê, 

阮老爸一个人用一支手，
guán lāu-pē tsi̍t ê lâng iōng tsi̍t ki tshiú, 

𤆬阮一家伙八个人平安脫險的往事。
tshuā guán tsi̍t-ke-hué peh ê lâng pîng-an thuat-hiám ê óng-sū.




雖罔經過五十外年矣，
Sui-bóng king-kuè gōo-tsa̍p-guā nî --ah, 

到今我猶會記得彼暝的情境。
kàu-tann guá iáu ē-kì-tit hit mê ê tsîng-kíng. 

彼个風颱若親像起痟仝款，
Hit ê hong-thai ná-tshin-tshiūnn khí-siáu kāng-khuán, 

佇猶未天光的暗暝就開始烏白刜。
tī iáu-buē thinn-kng ê àm-mê tō khai-sí oo-pe̍h phut. 

雨水一桶一桶對天頂摒落來，
Hōo-tsuí tsi̍t tháng tsi̍t tháng uì thinn-tíng piànn --lo̍h-lâi, 

四界烏烏暗暗。
sì-kè oo-oo-àm-àm. 

阿爸共阮規家伙搝踮伊的身軀邊，
A-pah kā guán kui-ke-hué khiú tiàm i ê sin-khu-pinn, 

老的、茈的攏總八个，
lāu --ê, tsínn --ê lóng-tsóng peh ê, 

一个嘛無落勾，
tsi̍t ê mā bô làu-kau, 

就親像雞母共雞仔囝攔牢咧仝款。
tō tshin-tshiūnn ke-bó kā ke-á-kiánn ânn-tiâu --leh kāng-khuán.




風颱掃了無夠氣，
Hong-thai sàu liáu bô kàu-khuì,

又閣變做電影內底彼隻幾若層樓仔懸的#『酷斯拉』#，
iū-koh piàn-tsò tiān-iánn lāi-té hit tsiah kuí-nā tsàn lâu-á kuân ê #‘酷斯拉’#, 

毋管啥物，
m̄-kuán siánn-mih,

看著就掃。
khuànn-tio̍h tō sàu. 

厝跤彼幾欉檳榔樹，
Tshù-kha hit kuí tsâng pin-nn̂g-tshiū, 

予風颱掣起來抨佇厝尾頂，
hōo hong-thai tshuah --khí-lâi phiann tī tshù-bué-tíng, 

厝瓦就按呢予伊掀開。
tshù-hiā tsiū-án-ne hōo i hian--khui. 

兇狂的風雨入來烏白搜，
Hiong-kông ê hong-hōo ji̍p-lâi oo-pe̍h tshiau, 

烏白刜。
oo-pe̍h phut. 

阿爸共眠床枋撬開，
A-pah kā bîn-tshn̂g-pang kiāu--khui,

叫逐家覕入去內底。
kiò ta̍k-ke bih ji̍p-khì lāi-té. 

#『酷斯拉』#氣甲𧿳𧿳跳，
#‘酷斯拉’# khì kah phu̍t-phu̍t-thiàu, 

共眠床枋一塊一塊拆食落腹。
kā bîn-tshn̂g-pang tsi̍t tè tsi̍t tè thiah-tsia̍h-lo̍h-pak. 

阮驚甲咇咇掣，
Guán kiann kah phi̍h-phi̍h-tshuah, 

阿爸看毋是勢，
a-pah khuànn m̄-sī-sè, 

隨𤆬逐家搢風行到成百公尺外的大瓦厝覕風颱，
suî tshuā ta̍k-ke tsìnn-hong kiânn kàu tsiânn pah kong-tshioh guā ê tuā hiā-tshù bih hong-thai, 

予阮全家平安無代誌。
hōo guán tsuân-ke pîng-an bô tāi-tsì.




有一擺風颱來的時，
Ū tsi̍t pái hong-thai lâi ê sî, 

溝仔水對門跤口的水溝仔淹入來，
kau-á-tsuí uì mn̂g-kha-kháu ê tsuí-kau-á im --ji̍p-lâi, 

伊就鋸一塊厚枋仔鬥佇戶橂，
i tō kì tsi̍t tè kāu pang-á tàu tī hōo-tīng, 

共水閘起來。
kā tsuí tsa̍h --khí-lâi. 

啥知溝仔水一直溢入來，
Siánn tsai kau-á-tsuí it-ti̍t ik --ji̍p-lâi, 

溝仔尾遐去窒牢咧，
kau-á-bué hia khì that-tiâu --leh, 

水袂得過。
tsuí bē-tit kuè. 

阿爸鋤頭夯咧，
A-pah tî-thâu giâ --leh, 

隨跳入去，
suî thiàu --ji̍p-khì, 

伊的頭殼佇水底浮浮沉沉。
i ê thâu-khak tī tsuí-té phû-phû-tîm-tîm. 

看伊按呢，
Khuànn i án-ne, 

我的目屎隨輾落來。
guá ê ba̍k-sái suî liàn --lo̍h-lâi. 

尾仔看著阿爸規身軀澹漉漉倒轉來，
Bué--á khuànn-tio̍h a-pah kui sin-khu tâm-lok-lok tò-tńg-lâi, 

我足想欲共阿爸講：
guá tsiok siūnn-beh kā a-pah kóng:

「阿爸！
 “A-pah! 

你足𠢕的！」
Lí tsiok gâu --ê!” 

毋過遮的話毋知按怎煞窒佇我的嚨喉空，
M̄-koh tsia-ê uē m̄ tsai án-tsuánn suah that tī guá ê nâ-âu-khang,

想欲講嘛講袂出喙。
siūnn-beh kóng mā kóng bē tshut tshuì. 

哎！
Aih! 

我實在有夠無膽！
Guá si̍t-tsāi ū-kàu bô-tánn!




阿爸十八歲，
A-pah tsa̍p-peh huè, 

正手就無手底盤，
tsiànn-tshiú tō bô tshiú-té-puânn, 

攑箸、寫字、做工課，攏用倒手。
gia̍h tī, siá jī, tsò khang-khuè, lóng iōng tò-tshiú. 

伊毋捌看過「殘障手冊」，
I m̄ bat khuànn-kuè “Tsân-tsiòng tshiú-tsheh”, 

毋捌領過一仙五厘的補助。
m̄ bat niá-kuè tsi̍t sián gōo lî ê póo-tsōo. 

伊佮阿母兩个人三支手，
I kah a-bú nn̄g ê lâng sann ki tshiú, 

養飼阮一家伙四代人，
ióng-tshī guán tsi̍t-ke-hué sì tāi lâng, 

閣安搭伊歹過日的兄弟姊妹，
koh an-tah i pháinn kuè-ji̍t ê hiann-tī-tsí-muē, 

嘛捌予朋友倒一間樓仔厝，
mā bat hōo pîng-iú tó tsi̍t king lâu-á-tshù, 

毋過伊攏無怨恨。
m̄-koh I lóng bô uàn-hūn.




風颱暝，
Hong-thai-mê, 

阿爸用一支手顧阮規家，
a-pah iōng tsi̍t ki tshiú kòo guán kui ke, 

一世人用一支手恬恬仔做遐爾仔濟的工課，
tsi̍t-sì-lâng iōng tsi̍t ki tshiú tiām-tiām-á tsò hiah-nī-á tsē ê khang-khuè, 

阿爸你是我心目中上厲害的人，
a-pah lí sī guá sim-bo̍k-tiong siōng lī-hāi ê lâng, 

這擺我愛大聲講出來：
tsit pái guá ài tuā-siann kóng --tshut-lâi: 

「阿爸！
“A-pah!

你足𠢕的！」
Lí tsiok gâu --ê!”

