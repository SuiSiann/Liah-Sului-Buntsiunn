821 保力達B（2015賀歲篇）

行過風霜大湧，
Kiânn kuè hong-song tuā-íng,

總愛有回航靠岸的時陣，
tsóng ài ū huê hâng khó-huānn ê sî-tsūn,

規工出力流汗，
kui kang tshut-la̍t lâu-kuānn,

到這馬嘛應該小可歇睏，
kàu tsit-má mā ìng-kai sió-khuá hioh-khùn,

因為對熱做甲寒，
in-uī tuì jua̍h tsò kah kuânn,

對寒做甲熱，
tuì kuânn tsò kah jua̍h,

不知不覺中才發見，
put-ti-put-kak tiong tsiah huat-kiàn,

這一年又閣行欲煞，
tsit tsi̍t nî iū-koh kiânn beh suah,

到年底，
kàu nî-té, 

越頭看，
ua̍t-thâu khuànn,

難免會問家己講逐工按呢拚，
lân-bián ē mn̄g ka-kī kóng ta̍k kang án-ne piànn,

啊咱到底趁著啥？
ah lán tàu-té thàn-tio̍h sánn?

是講加問是加厭氣，
Sī kóng ke mn̄g sī ke iàn-khì,

作穡人天註定，
tsoh-sit-lâng thinn tsù-tiānn,

無做無通食，
bô tsò bô thang tsia̍h,

啊較做嘛袂好額，
ah khah tsò mā bē hó-gia̍h,

所以趁濟趁少，
sóo-í thàn tsē thàn tsió, 

毋免佮人比，
m̄-bián kah lâng pí,

起碼咱一仙五厘攏靠家己，
khí-má lán tsi̍t-sián-gōo-lî lóng khò ka-kī,

無共人騙，
bô kā lâng phiàn, 

嘛無共人害，
mā bô kā lâng hāi,

良心過日上實在，
liông-sim kuè-ji̍t siōng si̍t-tsāi,

阮無求利，
gún bô kiû lī, 

無求財，
bô kiû tsâi,

只求上天慈悲，
tsí kiû siōng-thian tsû-pi, 

風調雨順，
hong-tiâu-ú-sūn,

大細平安，
tuā-sè pîng-an, 

社會和諧，
siā-huē hô-hâi,

咱逐家的氣力十足，
lán ta̍k-ke ê khuì-la̍t tsa̍p-tsiok,

身體勇健，
sin-thé ióng-kiānn,

到明年，
kàu mê-nî, 

繼續拚。
kè-sio̍k piànn.

新年恭喜，
Sin-nî kiong-hí, 

互相勉勵，
hōo-siōng bián-lē,

#保力達B#。
#保力達B#.

