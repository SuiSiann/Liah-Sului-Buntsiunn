699 萬巒豬跤行遍全臺灣

#屏東#的#萬巒#是一个小庄頭，
#Pîn-tong# ê #Bān-bân# sī tsi̍t ê sió tsng-thâu, 

毋過伊有一種好食物風行全#臺灣#，
m̄-koh i ū tsi̍t tsióng hó tsia̍h-mi̍h hong-hîng tsuân #Tâi-uân#, 

彼就是伊的滷豬跤，
he tō sī i ê lóo ti-kha,  

現此時人人稱伊「#萬巒#豬跤」。
hiān-tshú-sî lâng lâng tshing i “#Bān-bân# ti-kha”. 

這个豬跤的特色是全用前跤，
Tsit ê ti-kha ê ti̍k-sik sī tsuân īng tsîng-kha, 

前跤肉濟骨頭細，
tsîng-kha bah tsē kut-thâu sè, 

料理的時代先將油取掉，
liāu-lí ê sî tāi-sing tsiong iû tshú-tiāu, 

閣摻特製的配方，
koh tsham ti̍k-tsè ê phuè-hng, 

用慢火寬寬仔滷三點鐘，
īng bān-hué khuann-khuann-á lóo sann tiám-tsing, 

炕出來就是芳絳絳、
khòng --tshut-lâi tō sī phang-kòng-kòng, 

𩚨嗲嗲的#萬巒#豬跤。
khiū-teh-teh ê #Bān-bân# ti-kha.

#萬巒#豬跤全#臺灣#攏有當買，
#Bān-bân# ti-kha tsuân #Tâi-uân# lóng ū tàng bé, 

佇#萬巒#所在嘛有真濟間掛這个招牌，
tī #Bān-bân# sóo-tsāi mā ū tsin tsē king kuà tsit ê tsiau-pâi, 

到底佗一間才是正宗的咧？
tàu-té tó tsi̍t king tsiah-sī tsiànn-tsong --ê --leh? 

講來嘛真好認，
Kóng--lâi mā tsin hó jīn, 

#萬巒#豬跤是對#1945#年開始的，
#Bān-bân# ti-kha sī uì #1945# nî khai-sí --ê, 

開基祖#林海鴻#先生原本是佇市仔內排麵擔仔，
khai-ki-tsóo #Lîm Hái-hông# sian-sinn guân-pún sī tī tshī-á-lāi pâi mī-tànn-á, 

伊佇這年改途換賣豬跤，
i tī tsit nî kái-tôo uānn bē ti-kha, 

因為口味讚，
in-uī kháu-bī tsán, 

真受人歡迎，
tsin siū lâng huan-gîng, 

漸漸出名到全#臺灣#，
tsiām-tsiām tshut-miâ kàu tsuân #Tâi-uân#, 

這當陣是第三代咧經營，
tsit-tang-tsūn sī tē-sann tāi teh king-îng, 

現時的#海源#飯店就是伊的本店，
hiān-sî ê #Hái-guân# pn̄g-tiàm tō sī i ê pún-tiàm, 

不管時都有外地人客來交關。
put-kuán-sî to ū guā-tē lâng-kheh lâi kau-kuan.

#萬巒#豬跤聞名全#臺#，
#Bān-bân# ti-kha bûn-bîng tsuân #Tâi#, 

是因為伊有特別產製的工夫，
sī in-uī i ū ti̍k-pia̍t sán tsè ê kang-hu, 

閣有特殊風味的蒜茸搵料，
koh ū ti̍k-sû hong-bī ê suàn-jiông ùn-liāu, 

前跤加入漢藥祕方落去炕，
tsîng-kha ka-ji̍p hàn-io̍h pì-hng lo̍h-khì khòng, 

食起來真脆喙，
tsia̍h --khí-lâi tsin tshè-tshuì, 

袂感覺油，
bē kám-kak iû, 

筋、
kin, 

肉、
bah, 

皮咬起來有一寡韌閣一寡脆，
phuê kā --khí-lâi ū tsi̍t-kuá jūn koh tsi̍t-kuá tshè, 

加上芳芳的蒜茸搵料，
ka-siōng phang-phang ê suàn-jiông ùn-liāu, 

煞予咱食毋知飽。
suah hōo lán tsia̍h m̄ tsai pá. 

現時伊一工出炊三擺，
Hiān-sî i tsi̍t kang tshut-tshue sann pái, 

是早起九點、
sī tsá-khí káu tiám, 

下晡一點、
ē-poo tsi̍t tiám, 

下晡六點，
ē-poo la̍k tiám, 

歇睏日仔有加幾若擺，
hioh-khùn-ji̍t-á ū ke kuí-nā pái, 

人客不時都插插插，
lâng-kheh put-sî to tshah-tshah-tshah, 

若拍蜂咧。
ná phah-phang --leh.

#萬巒#豬跤上好是兩工內食完，
#Bān-bân# ti-kha siōng hó sī nn̄g-kang-lāi tsia̍h uân, 

若囥佇冰櫥，
nā khǹg tī ping-tû, 

一禮拜內攏袂走味。
tsi̍t lé-pài-lāi lóng bē tsáu-bī. 

現時in用真空包裝，
Hiān-sî in īng tsin-khong pau-tsong, 

買來自用抑是送禮攏會使，
bé lâi tsū-īng ia̍h-sī sàng-lé lóng ē-sái, 

真實用、
tsin si̍t-īng, 

真大範。
tsin tuā-pān.

上尾，
Siōng-bué, 

我有一个疑問，
guá ū tsi̍t ê gî-būn, 

#萬巒#豬跤攏用前蹄，
#Bān-bân# ti-kha lóng īng tsîng-tê, 

啊後蹄走去佗位咧？
ah āu-tê tsáu-khì tó-uī --leh? 

啊！
Ah! 

這是閒煩惱啦，
Tse sī îng-huân-ló --lah, 

閣叫一盤較實在。
koh kiò tsi̍t puânn khah si̍t-tsāi.

