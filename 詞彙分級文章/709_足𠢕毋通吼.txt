709 足𠢕毋通吼

考試是緊張閣刺激的代誌，
Khó-tshì sī kín-tiunn koh tshì-kik ê tāi-tsì, 

囡仔若無夠認真，
gín-á nā bô-kàu jīn-tsin, 

做爸母的驚伊綴人袂著就緊張甲欲死，
tsò pē-bú --ê kiann i tuè lâng bē tio̍h tō kín-tiunn kah beh sí, 

毋過囡仔若共分數看甲傷認真，
m̄-koh gín-á nā kā hun-sòo khuànn kah siunn jīn-tsin, 

嘛是傷腦筋。
mā sī siong-náu-kin.

阮這班有一个英語足讚的查埔囡仔。
Guán tsit pan ū tsi̍t ê Ing-gí tsiok tsán ê tsa-poo gín-á. 

頂擺期中考佮我約束講伊若考#一百#，
Tíng-pái kî-tiong-khó kah guá iok-sok kóng i nā khó #tsi̍t-pah#, 

敢會當領雙倍的獎品。
kám ē-tàng niá siang-puē ê tsióng-phín. 

我的獎品是買in愛食的糖仔餅仔，
Guá ê tsióng-phín sī bé in ài tsia̍h ê thn̂g-á piánn-á, 

著#九十#分以上佮進步超過#五#分的人攏領會著，
tio̍h #káu-tsa̍p# hun í-siōng kah tsìn-pōo tshiau-kuè #gōo# hun ê lâng lóng niá ē tio̍h, 

歡喜就好、
huann-hí tō hó, 

袂驚英語就好。
bē kiann Ing-gí tō hó. 

看囡仔有彼號心，
Khuànn gín-á ū hit-hō sim, 

我當然隨應好。
guá tong-jiân suî ìn hó. 

結果伊真正考#一百#分，
Kiat-kó i tsin-tsiànn khó #tsi̍t-pah# hun, 

我嘛講話算話，
guá mā kóng-uē-sǹg-uē, 

獎品雙倍閣共呵咾。
tsióng-phín siang-puē koh kā o-ló.

我會訓練囡仔考試嘛是愛拚速度，
Guá ē hùn-liān gín-á khó-tshì mā sī ài piànn sok-tōo, 

緊閣正確才會有自信閣積極。
kín koh tsìng-khak tsiah ē ū tsū-sìn koh tsik-ki̍k. 

小考用加分的，
Sió-khó iōng ka-hun --ê, 

無攢獎品。
bô tshuân tsióng-phín. 

伊就佮我參詳，
I tō kah guá tsham-siông, 

#十#分鐘內共#一#張考卷寫了，
#tsa̍p# hun-tsing lāi kā #tsi̍t# tiunn khó-kǹg siá-liáu, 

若#一百#分，
nā #tsi̍t-pah# hun, 

叫我共加分，
kiò guá kā ka-hun, 

我當然嘛應好。
guá tong-jiân mā ìn hó. 

毋過，
M̄-koh, 

我理解人難免會失覺察，
guá lí-kái lâng lân-bián ē sit-kak-tshat, 

無細膩，
bô sè-jī, 

#一百#分就無緣再會囉！
#tsi̍t-pah# hun tō bô-iân tsài-huē --looh! 

內行的攏嘛知，
Lāi-hâng--ê lóng mā tsai, 

差#一兩分仔#是袂影響一个人的實力。
tsha #tsi̍t nn̄g-hun-á# sī bē íng-hióng tsi̍t ê lâng ê si̍t-li̍k. 

雖然伊欲著滿分是桌頂拈柑，
Sui-jiân i beh tio̍h muá-hun sī toh-tíng ni kam, 

我猶是予伊有伸勼，
guá iáu sī hōo i ū tshun-kiu, 

講：
kóng: 

「#九十五#分就有準算。」
“#Káu-tsa̍p-gōo# hun tō ū tsún-sǹg.”

佇我的心內伊早就是#兩百#分矣。
Tī guá ê sim-lāi i tsá tō sī #nn̄g-pah# hun --ah. 

真正#十#分鐘猶未到，
Tsin-tsiànn #tsa̍p# hun-tsing iáu-buē kàu, 

伊就共#五十#條題目寫了，
i tō kā #gōo-tsa̍p# tiâu tê-bo̍k siá-liáu, 

我講時間閣冗剩，
guá kóng sî-kan koh liōng-siōng, 

閣檢查一下，
koh kiám-tsa --tsi̍t-ē, 

等咧做伙改就好。
tán --leh tsò-hué kái tō hó. 

其實是想欲予伊有檢查的機會，
Kî-si̍t sī siūnn-beh hōo i ū kiám-tsa ê ki-huē, 

想袂到伊過頭自信，
siūnn bē kàu i kuè-thâu tsū-sìn, 

拜託我先共改。
pài-thok guá sing kā kái. 

結果，
Kiat-kó, 

毋著兩條無要緊的所在，
m̄-tio̍h nn̄g tiâu bô iàu-kín ê sóo-tsāi, 

好佳哉有#九十六#分，
hó-ka-tsài ū #káu-tsa̍p-la̍k# hun, 

閣會當加分。
koh ē-tàng ka hun. 

想袂到伊坐轉去位裡，
Siūnn bē kàu i tsē tńg-khì uī--lí, 

煞目箍開始紅、
suah ba̍k-khoo khai-sí âng, 

目屎津落來。
ba̍k-sái tin --lo̍h-lâi. 

伊平常時攏笑微微呢！
I pîng-siông-sî lóng tshiò-bî-bî --neh! 

看範勢是予家己的壓力傷大，
Khuànn pān-sè sī hōo ka-kī ê ap-li̍k siunn tuā, 

我緊倚過去共惜惜咧，
guá kín uá kuè-khì kā sioh-sioh--leh, 

閣搭胸坎掛保證共講：
koh tah hing-khám kuà pó-tsìng kā kóng: 

「你是我教過，
“Lí sī guá kà-kuè, 

寫上緊，
siá siōng kín, 

英語上讚的人。」
Ing-gí siōng tsàn ê lâng.” 

閣補一句：
Koh póo tsi̍t kù: 

「考#九十六#分足𠢕毋通吼。」
“Khó #káu-tsa̍p-la̍k# hun tsiok gâu m̄-thang háu.” 

邊仔的人嘛鬥講：
Pinn--á ê lâng mā tàu kóng: 

「著啊，
”Tio̍h --ah, 

阮嘛會當#十#分鐘寫了，
guán mā ē-tàng #tsa̍p# hun-tsing siá-liáu, 

毋過絕對著無#十#分。」
m̄-koh tsua̍t-tuì tio̍h bô #tsa̍p# hun.”

#十#分鐘傷迫？
#Tsa̍p# hun-tsing siunn pik? 

考無#一百#分？
Khó bô #tsi̍t-pah# hun? 

逐家的安慰足貼心？
Ta̍k-ke ê an-uì tsiok tah-sim? 

伊的目屎竟然親像水道頭捘無絚繼續流。
I ê ba̍k-sái kìng-jiân tshin-tshiūnn tsuí-tō-thâu tsūn bô ân kè-sio̍k lâu. 

我緊共手搭佇伊的肩胛頭，
Guá kín kā tshiú tah tī i ê king-kah-thâu, 

伊就小可仔歹勢笑矣，
i tō sió-khuá-á pháinn-sè tshiò --ah, 

閣共我說多謝。
koh kā guá sueh-to-siā. 

遮感心、
Tsiah kám-sim, 

遮愛英語，
tsiah ài Ing-gí, 

我一定會雙倍認真教英語，
guá it-tīng ē siang-puē jīn-tsin kà Ing-gí, 

祝福伊！
tsiok-hok --i.

