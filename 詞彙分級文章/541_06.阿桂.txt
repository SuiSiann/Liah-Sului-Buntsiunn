541 06.阿桂

有無？
Ū --bô?

有看著無？
Ū khuànn-tio̍h --bô?

有看著阮爸爸無啦？
Ū khuànn-tio̍h gún pá-pah --bô --lah?




猶是無，
Iáu sī bô, 

連一隻影嘛無。
liân tsi̍t tsiah iánn mā bô.

自從頂遍彼个褪腹裼的老阿公離開了後，
Tsū-tsiông tíng piàn hit ê thǹg-pak-theh ê lāu a-kong lī-khui liáu-āu,

我就毋捌閣拄著魔神仔矣，
guá tō m̄ bat koh tú-tio̍h môo-sîn-á --ah, 

我感覺加偌輕鬆的呢。
guá kám-kak ke guā khin-sang --ê --neh.




#一路#，
#一路#, 

猶毋過彼个魔神仔拜託你的代誌，
iáu-m̄-koh hit ê môo-sîn-á pài-thok lí ê tāi-tsì,

你毋是舞害去矣？
lí m̄ sī bú hāi--khì --ah? 

所以你這馬的名聲一定是足䆀的，
Sóo-í lí tsit-má ê miâ-siann it-tīng sī tsiok bái --ê, 

無的確逐家攏講你是無路用的跤數。
bô-tik-khak ta̍k-ke lóng kóng lí sī bô-lōo-īng ê kha-siàu.




無路用的跤數。
Bô-lōo-īng ê kha-siàu.




拜託的啦，
Pài-thok --ê --lah, 

閣一改，
koh tsi̍t kái, 

你閣試一改好無唅，
lí koh tshì tsi̍t kái hó --bô --hannh,

#一路#。
#一路#.




奇怪咧，
Kî-kuài --leh, 

啊是按怎，
ah sī án-nuá,

壯太哪會穿甲遐正式啊？
Tsòng-thài ná ē tshīng kah hiah tsìng-sik --ah?




阿伯你好，
A-peh lí hó, 

足久無看見矣。
tsiok kú bô khuànn-kìnn --ah.




哎唷！
Aih-ioh! 

啊恁母仔的相親是今仔日諾！
Ah lín bú-á ê siòng-tshin sī kin-á-ji̍t --hioh! 

若是按呢若有順利，
Nā-sī án-ne nā ū sūn-lī, 

你就有新爸爸矣呢！
lí tō ū sin pá-pah --ah --neh!




嗯！
Mh!




啊是講乎你毋好傷過期待喔！
Ah sī kóng --honnh lí m̄ hó siunn kuè kî-thāi --ooh!

若講欲親像揣著我遮爾好的查埔人真困難的喔！
Nā kóng beh tshan-tshiūnn tshuē-tio̍h guá tsiah-nī hó ê tsa-poo-lâng tsin khùn-lân --ê --ooh!




哈哈哈。
Ha ha ha.




壯太！
Tsòng-thài!




啊！
Ah! 

我欲來走矣喔。
Guá beh lâi-tsáu --ah --ooh.




再見！
Tsài-kiàn!

再見喔！
Tsài-kiàn --ooh!




唉！
Haih!

今仔日是好日子，
Kin-á-ji̍t sī hó ji̍t-tsí, 

莫怪選今仔日相親啊。
bo̍k-kuài suán kin-á-ji̍t siòng-tshin --ah.




賣薰的彼个阿月仔，
Buē hun ê hit ê A-gua̍t-á, 

前幾工閣咧臭屁講，
tsîng kuí kang koh leh tshàu-phuì kóng, 

佇伊死進前欲牽成一百對呢。
tī i sí tsìn-tsîng beh khan-sîng tsi̍t pah tuì --neh.




希望會當順利啊！
Hi-bōng ē-tàng sūn-lī --ah! 

因為伊猶閣有𤆬囡仔啊。
In-uī i iáu-koh ū tshuā gín-á --ah.




哎啊，
Ai --ah,

你是咧煩惱啥啦，
lí sī leh huân-ló siánn --lah, 

彼款的查某人哪有可能袂順利啦！
hit khuán ê tsa-bóo-lâng ná ū khó-lîng bē sūn-lī --lah! 

啊若換做是我一定會答應的啊，
Ah nā uānn-tsò sī guá it-tīng ē tah-ìng --ê --ah, 

若準講若有可能我嘛想欲換一个新的喔。
nā-tsún kóng nā ū khó-lîng guá mā siūnn-beh uānn tsi̍t ê sin --ê --ooh.




有遮爾好的代誌就好矣啦。
Ū tsiah-nī hó ê tāi-tsì tiō hó --ah --lah.




哈哈哈。
Ha ha ha.




按呢就共換掉啊。
Án-ne tō kā uānn-tiāu --ah.




恁兩个笑甲吱kā叫，
Lín nn̄g ê tshiò kah ki-kā-kiò, 

是啥物代誌遮爾好笑啊？
sī siánn-mih tāi-tsì tsiah-nī hó-tshiò --ah?

到底是按怎啦？
Tàu-té sī án-tsuánn --lah?




哎啊！
Aih --ah! 

實在是足有緣啊！
Si̍t-tsāi sī tsiok ū-iân --ah!

雖然講知影囡仔攏平大，
Sui-jiân kóng tsai-iánn gín-á lóng pênn tuā,

想袂到竟然讀仝一間學校唅！
siūnn bē kàu kìng-liân tha̍k kāng tsi̍t king ha̍k-hāu --hannh!

實在是使人料想袂到呢！
Si̍t-tsāi sī sú lâng liāu-sióng-bē-kàu --neh!

嘿嘿！
Heh heh! 

壯太啊，
Tsòng-thài --ah, 

啊你是幾班的啊？
ah lí sī kuí pan --ê --ah?




應該是讀二班。
Ing-kai sī tha̍k jī pan.




按呢喔！
Án-ne --ooh! 

啊阿桂咧唅？
Ah A-kuì --leh --hannh?

阿桂！
A-kuì!




三啦。
Sann --lah.




你毋就好好仔講，
Lí m̄ tiō hó-hó-á kóng,

是三班。
sī sann pan.




無要緊！
Bô iàu-kín! 

無要緊啦！ 
Bô iàu-kín --lah!




唉！
Haih!

你誠害呢！
Lí tsiânn hāi --neh! 

明明是查某囡仔，
Bîng-bîng sī tsa-bóo gín-á, 

啊佮一个查埔囡仔攏仝款。
ah kah tsi̍t ê tsa-poo gín-á lóng kāng-khuán. 

哎唷！
Aih-ioh!

你看你，
Lí khuànn lí,

莫欶甲遐大聲，
mài suh kah hiah tuā-siann, 

阿桂啊！
A-kuì --ah!




無要緊啦！
Bô iàu-kín --lah!

按呢生就知影伊足活潑啊！
Án-ne-sinn tō tsai-iánn i tsiok ua̍h-phuat --ah!




我同學有講過喔，
Guá tông-o̍h ū kóng kuè --ooh,

伊足厲害的！
i tsiok lī-hāi --ê!




按呢喔，
Án-ne --ooh, 

敢有影？
kám ū-iánn?




阿桂伊是運動會#接力賽#白隊的查某囡仔代表喔！
A-kuì i sī ūn-tōng-huē #接力賽# pe̍h tuī ê tsa-bóo gín-á tāi-piáu --ooh!




遮爾厲害喔！
Tsiah-nī lī-hāi --ooh!

啊壯太你咧？
Ah Tsòng-thāi lí --leh?




我運動袂曉啦！
Guá ūn-tōng buē-hiáu --lah! 

你明明知影啊。
Lí bîng-bîng tsai-iánn --ah.

查埔囡仔的代表是#一路#喔！
Tsa-poo gín-á ê tāi-piáu sī #一路# --ooh!




乎！
Honnh!

你哪會攏講袂聽啦！
Lí ná ē lóng kóng buē thiann --lah!




請問一下乎，
Tshiánn-mn̄g --tsi̍t-ē --honnh, 

阿桂毋知愛食啥物物件？
A-kuì m̄ tsai ài tsia̍h siánn-mih mi̍h-kiānn?




啥物攏會用得。
Siánn-mih lóng ē-īng-eh.




阿桂啊！
A-kuì --ah!

實在是足歹勢的，
Si̍t-tsāi sī tsiok pháinn-sè --ê,

啊這个囡仔乎伊愛食，
ah tsit ê gín-á --honnh i ài tsia̍h, 

喂彼个糋ha-muh啦！
Ueh hit ê tsìnn ha-muh --lah!

伊乎上愛食糋ha-muh矣啦！
I --honnh siōng ài tsia̍h tsìnn ha-muh --ah --lah! 

若有糋ha-muh乎，
Nā ū tsìnn ha-muh --honnh, 

啊其他叫伊食啥攏嘛無要緊，
ah kî-thann kiò i tsia̍h siánn lóng mā bô iàu-kín, 

應該講乎，
ing-kai kóng --honnh,

根本是食糋ha-muh大漢的啦！
kun-pún sī tsia̍h tsìnn ha-muh tuā-hàn --ê --lah!

糋ha-muh、糋ha-muh，
Tsìnn ha-muh, tsìnn ha-muh,

哈哈。
ha ha.




爸，
Pah,

你較冷靜一點仔好無？
lí khah líng-tsīng --tsi̍t-tiám-á hó --bô?




早！
Tsá!

𠢕早！
Gâu-tsá!




啊！
Ah! 

驚著矣乎？
Kiann--tio̍h --ah --honnh!




敢有影？
Kám ū-iánn? 

你講恁媽媽佮阿桂仔in爸爸相親喔？
Lí kóng lín má-mah kah A-kuì-á in pá-pah siòng-tshin --ooh?




我家己嘛掣一趒啊！
Guá ka-kī mā tshuah tsi̍t tiô --ah!




結果咧？
Kiat-kó --leh?

結果按怎？
Kiat-kó án-nuá?




啥物按怎？
Siánn-mih án-tsuánn?

假使in若兩个人結婚，
Ká-sú in nā nn̄g ê lâng kiat-hun, 

我佮阿桂就是兄妹矣，
guá kah A-kuì tiō sī hiann-muē --ah,

因為我比伊大四個月，
in-uī guá pí i tuā sì kò gue̍h, 

所以我是哥哥，
sóo-í guá sī ko-koh, 

雖然講阮讀仝一年。
sui-jiân kóng gún tha̍k kāng tsi̍t nî.




啊！
Ah! 

足恐怖的！
Tsiok khióng-pòo --ê! 

彼个不男不女的欲變做恁小妹喔！
Hit ê put lâm put lí --ê beh piàn-tsò lín sió-muē --ooh!




#一路#！
#一路#! 

你袂用得講伊不男不女啦！
Lí buē-īng-eh kóng i put lâm put lí --lah!

阿桂伊足可憐的呢！
A-kuì i tsiok khó-liân --ê --neh!




謼唷！
Hooh --ioh!

有啥關係啦。
Ū siánn kuan-hē --lah.




#一路#！
#一路#! 

阿桂伊，
A-kuì i, 

是去予伊媽媽放捒的，
sī khì hōo i má-mah pàng-sak --ê, 

阿桂伊一年仔的時陣，
A-kuì i it-nî-á ê sî-tsūn, 

伊媽媽咧做護士，
i má-mah teh tsò hōo-sū, 

結果伊綴人走矣。
kiat-kó i tè-lâng-tsáu --ah.




是毋是in媽媽無共病人照顧好勢，
Sī m̄ sī in má-mah bô kā pēnn-lâng tsiàu-kòo hó-sè, 

所以佮病人鬥陣走？
sóo-í kah pēnn-lâng tàu-tīn tsáu?




癮頭啊！
Giàn-thâu --ah! 

因為發生彼款代誌，
In-uī huat-sing hit khuán tāi-tsì,

伊無法度繼續佇遐蹛，
i bô-huat-tōo kè-sio̍k tī hia tuà, 

所以伊就搬來咱遮，
sóo-í i tō puann lâi lán tsia, 

你閣會記得一年仔阿桂伊轉來咱學校的時陣，
lí koh ē-kì-tit it-nî-á A-kuì i tsuán lâi lán ha̍k-hāu ê sî-tsūn,

因為阿桂in媽媽是一个袂曉見笑的查某人，
in-uī A-kuì in má-mah sī tsi̍t ê buē-hiáu kiàn-siàu ê tsa-bóo-lâng,

聽講in爸爸嘛食袂少苦喔！
thiann-kóng in pá-pah mā tsia̍h buē tsió khóo --ooh!




袂曉見笑？
Buē-hiáu kiàn-siàu?




昨暗阿月仔阿媽共我媽講的，
Tsa-àm A-gua̍t-á a-má kā guá má kóng --ê,

去予我聽著矣喔！
khì hōo guá thiann-tio̍h --ah --ooh!




按呢喔。
Án-ne --ooh.




所以#一路#！
Sóo-í #一路#!

後改不准你閣講阿桂的歹話喔！
Āu-kái put-tsún lí koh kóng A-kuì ê pháinn-uē --ooh! 

知影矣無！
Tsai-iánn --ah --bô! 

絕對袂用得！
Tsua̍t-tuì buē-īng-eh! 

啊若無，
Ah nā-bô, 

我袂放你煞喔！
guá buē pàng lí suah --ooh!




講一點仔就好矣啦。
Kóng tsi̍t-tiám-á tō hó --ah --lah.




啊！
Ah! 

騙人！
Phiàn --lâng!




誠實的啦！
Tsiânn-si̍t --ê --lah!




你是講，
Lí sī kóng, 

佮查某仝款的壯太啊佮查埔仝款的阿桂，
kah tsa-bóo kāng-khuán ê Tsòng-thài ah kah tsa-poo kāng-khuán ê A-kuì, 

這馬已經變兄妹矣喔？
tsit-má í-king piàn hiann-bē --ah --ooh?




#一路#！
#一路#! 

你早就知影矣喔！
Lí tsá tō tsai-iánn --ah --ooh!




我嘛是拄才才聽著的啊！
Guá mā sī tú-tsiah tsiah thiann--tio̍h --ê --ah!




若按呢，
Nā án-ne,

假使阮媽媽若嫁予#機器戰警五號#的爸爸，
ká-sú gún má-mah nā kè hōo #機器戰警五號# ê pá-pah,

#妙子#伊就變成阮姊姊 矣！
#妙子# i tō piàn-sîng gún tse--tseh --ah!

啊！
Ah!

彼是欲按怎啦啦啦！
He sī beh án-tsuánn --lah --lah --lah!




彼是無可能的啦!
He sī bô khó-lîng --ê --lah!

你爸爸猶閣佇咧啊！
Lí pá-pah iáu-koh tī-leh --ah!




按呢就免講矣！
Án-ne tō bián kóng --ah! 

著無？
Tio̍h --bô?




可惡啊！
Khó-ònn --ah! 

無佇咧就好矣啦！
Bô tī-leh tiō hó --ah --lah!




喂！
Ueh! 

恁聽我講喔！
Lín thiann guá kóng --ooh! 

今仔日下晡三年的愛運動會練習，
Kin-á-ji̍t e-poo sann-nî --ê ài ūn-tōng-huē liān-si̍p,

毋免上課喔！
m̄-bián siōng-khò --ooh!




白隊對這爿謼，
Pe̍h tuī uì tsit pîng --hooh, 

一班、二班、三班，
it pan, jī pan, sann pan,

紅隊的一班，
âng-tuī --ê it pan,

喂！
Ueh! 

恁較安靜的唅！
Lín khah an-tsīng --ê --hannh!




聽講黃色的較好呢！
Thiann-kóng n̂g-sik --ê khah hó --neh!




喔？
Ooh? 

敢是？
Kám sī? 

我攏毋知影呢！
Guá lóng m̄ tsai-iánn --neh!




阿桂！
A-kuì!

阿桂！
A-kuì!




恁莫按呢生啦？
Lín mài án-ne-sinn --lah?

猶未決定啊，
Ah-bē kuat-tīng --ah, 

恁莫按呢啦！
lín mài án-ne --lah!




真正是擋袂牢，
Tsin-tsiànn sī tòng bē tiâu, 

有夠白痴的啦！
ū-kàu pe̍h-tshi --ê --lah!

阿桂你莫插in，
A-kuì lí mài tshap in, 

in攏是一陣戇人。
in lóng sī tsi̍t tīn gōng-lâng.




哼！
Hngh! 

我才袂插in咧，
Guá tsiah buē tshap in --leh,

阮爸爸絕對袂閣娶的！
gún pá-pah tsua̍t-tuì buē koh tshuā --ê!

好佳哉毋免佮彼款人變成一家伙仔。
Hó-ka-tsài m̄-bián kah hit khuán lâng piàn-sîng tsi̍t-ke-hué-á.




就是講啊！
Tiō sī kóng --ah! 

啊無實在有夠見笑的呢！
Ah bô si̍t-tsāi ū-kàu kiàn-siàu --ê --neh! 

好得佳哉呢！
Hó tit ka-tsài --neh!




一个查埔人有夠厚話，
Tsi̍t ê tsa-poo-lâng ū-kàu kāu-uē, 

實在有夠戇的！
si̍t-tsāi ū-kàu gōng --ê!




早起逐家攏佇咧講喔，
Tsái-khí ta̍k-ke lóng tī-leh kóng --ooh,

in講乎壯太足無膽的！
in kóng --honnh Tsòng-thài tsiok bô-tánn --ê!




我才無愛佮彼種人變成兄妹咧！
Guá tsiah bô ài kah hit tsióng lâng piàn-sîng hiann-muē --leh!




就是啊，
Tiō sī --ah, 

有夠無聊的！
ū-kàu bô-liâu --ê!




好矣啦，
Hó --ah --lah, 

按呢哪有啥物好哭的啦！
án-ne ná ū siánn-mi̍h hó khàu --ê --lah!




生這款愛哭鬼的查某人，
Sinn tsit khuán ài-khàu-kuí ê tsa-bóo-lâng, 

阮爸爸哪有可能會想欲娶伊啦！
gún pá-pah ná ū khó-lîng ē siūnn-beh tshuā --i --lah! 

竟然佇遐做眠夢，
Kìng-liân tī hia tsuè bîn-bāng, 

彼種人欲來做阮媽媽，
hit tsióng lâng beh lâi tsuè gún má-mah,

哼！
hngh! 

我才無愛咧！
Guá tsiah bô ài --leh!




恬恬啦！
Tiām-tiām --lah!

你這个不男不女的！
Lí tsit ê put lâm put lí --ê!

你罵壯太就準拄煞！
Lí mā Tsòng-thài tō tsún-tú-suah!

你哪會用得講in媽媽的歹話唅！
Lí ná ē-īng-eh kóng in má-mah ê pháinn-uē --hannh!




喂！
Ueh! 

飯桶#一路#，
Pn̄g-tháng #一路#, 

你共我恬去啦！
lí kā guá tiām --khì --lah!




就是啊，
Tō sī --ah, 

你這个死光頭。
lí tsit ê sí kng-thâu.




我講的攏是事實，
Guá kóng ê lóng sī sū-si̍t, 

有啥物毋著啊？
ū siánn-mih m̄-tio̍h --ah?

攬來攬去，
Lám lâi lám khì, 

看著想欲吐，
khuànn-tio̍h siūnn-beh thòo, 

彼種查某人想欲做阮媽媽，
hit tsióng tsa-bóo-lâng siūnn-beh tsò gún má-mah, 

閣等九萬九千九百九十九年後啦！
koh tán káu-bān káu-tshing káu-pah káu-tsa̍p-káu nî āu --lah!




你有啥物資格講別人？
Lí ū siánn-mih tsu-keh kóng pa̍t-lâng?

恁媽媽佮病人做伙走，
Lín má-mah kah pēnn-lâng tsò-hué tsáu,

害逐家替伊煩惱，
hāi ta̍k-ke thè i huân-ló,

伊才毋知影見笑！
i tsiah m̄ tsai-iánn kiàn-siàu!




#一路#，
#一路#, 

莫啦！
mài --lah!




你根本啥物攏毋知影！
Lí kun-pún siánn-mih lóng m̄ tsai-iánn!

你憑啥物？
Lí pîng siánn-mi̍h?




有夠疼的！
Ū-kàu thiànn --ê!

可惡！
Khó-ònn!




應該！
Ing-kai! 

死光頭！
Sí kng-thâu!




莫走！
Mài tsáu!




死光頭！
Sí kng-thâu!




你共我過來！
Lí kā guá kuè --lâi!




可惡！
Khó-ònn!




喂！
Ueh! 

恁是咧創啥貨啊？
Lín sī teh tshòng siánn-hè --ah?




好矣啦！
Hó --ah --lah!

莫閣拍矣啦！
Mài koh phah --ah --lah!




#一路#同學，
#一路# tông-o̍h,

老師共你講過幾若擺矣，
lāu-su kā lí kóng-kuè kuí-nā pái --ah,

你是毋是攏袂記矣唅？
lí sī m̄ sī lóng buē kì --ah --hannh?

冤家就準拄煞，
Uan-ke tō tsún-tú-suah,

絕對袂用得出手共人拍啊，
tsua̍t-tuì bē-īng-eh tshut-tshiú kā lâng phah --ah,

若是去傷著人是欲按怎？
nā-sī khì siong-tio̍h lâng sī beh án-tsuánn?

而且，
Lî-tshiánn,

你閣共一个查某囡仔拍甲按呢，
lí koh kā tsi̍t ê tsa-bóo gín-á phah kah án-ne,

你是欲叫老師按怎啦？
lí sī beh kiò lāu-su án-nuá --lah?




好矣啦，
Hó --ah --lah,

煞煞去啦！
suah-suah-khì --lah!

町田老師，
Ting-tiân lāu-su, 

花田受的傷乎，
Hua-tiân siū ê siong --honnh,

比阿桂閣較嚴重啊。
pí A-kuì koh-khah giâm-tiōng --ah.

我問你啊，
Guá mn̄g --lí --ah, 

恁兩个到底是按怎哪會相拍唅？
lín nn̄g ê tàu-té sī án-tsuánn ná ē sio-phah --hannh?

恁兩个個性攏遮爾仔倔強啦，
Lín nn̄g ê kò-sìng lóng tsiah-nī-á khut-kiông --lah, 

老師咧問恁，
lāu-su leh mn̄g --lín,

恁攏毋講，
lín lóng m̄ kóng,

恁若毋講乎，
lín nā m̄ kóng --honnh, 

老師欲處罰恁矣喔！
lāu-su beh tshú-hua̍t lín --ah --ooh!




攏是你害的啦！
Lóng sī lí hāi --ê --lah!

惹老師受氣。
Jiá lāu-su siūnn-khì.




死光頭！
Sí kng-thâu! 

攏是你害的！
Lóng sī lí hāi --ê!




壯太的媽媽是一个好媽媽！
Tsòng-thài ê má-mah sī tsi̍t ê hó má-mah!




你共我恬去啦，
Lí kā guá tiām--khì --lah,

我一世人攏袂原諒你講我媽媽毋知影見笑。
guá tsi̍t-sì-lâng lóng bē guân-liōng lí kóng guá má-mah m̄ tsai-iánn kiàn-siàu.




毋知影見笑是啥意思唅？
M̄ tsai-iánn kiàn-siàu sī siánn ì-sù --hannh?




你這種白痴，
Lí tsit tsióng pe̍h-tshi,

就算講一世人你嘛毋捌，
tō sǹg kóng tsi̍t-sì-lâng lí mā m̄ bat,

佮你講話會變做白痴佮光頭啦！
kah lí kóng-uē ē piàn-tsò pe̍h-tshi kah kng-thâu --lah!




你就是遮爾歹喙，
Lí tō sī tsiah-nī pháinn-tshuì,

你媽媽才會無愛挃你啦！
lí má-mah tsiah ē bô ài ti̍h --lí --lah!

所以你家己應該！ 
Sóo-í lí ka-tī ing-kai!




阿桂，
A-kuì, 

阿桂，
A-kuì, 

你傷卑鄙矣啦！
lí siunn pi-phí --ah --lah! 

竟然用哭的這步。
Kìng-jiân iōng khàu --ê tsit pōo.




我無哭！
Guá bô khàu!

你若敢佮人講我哭，
Lí nā kánn kah lâng kóng guá khàu, 

你就知死！
lí tō tsai sí!




媽，
Ma,

假使你若是佮阿桂in爸爸結婚，
ká-sú lí nā-sī kah A-kuì in pá-pah kiat-hun, 

就毋免遮爾仔辛苦做工課矣！
tiō m̄-bián tsiah-nī-á sin-khóo tsò khang-khuè --ah! 

你就會用得較輕鬆一點仔！
Lí tō ē-īng-eh khah khin-sang tsi̍t-tiám-á!




著啊，
Tio̍h --ah, 

若按呢可能我會當加一點仔時間踮咧厝裡啊！
nā án-ne khó-lîng guá ē-tàng ke tsi̍t-tiám-á sî-kan tiàm leh tshù--ê --ah!




#一路#啊，
#一路# --ah,

是按怎啦？
sī án-tsuánn --lah?

你毋是逐擺攏食三碗公，
Lí m̄ sī ta̍k-pái lóng tsia̍h sann uánn kong, 

哪有賰？
ná ū tshun?




天欲落紅雨矣喔！
Thinn beh lo̍h âng hōo --ah --ooh!




啊哈哈哈，
Ah ha ha ha, 

表面講無輸，
piáu-bīn kóng bô su,

我看乎其實是輸甲忝忝忝啦！
guá khuànn --honnh kî-si̍t sī su kah thiám-thiám-thiám --lah!




才毋是咧！
Tsiah m̄ sī --leh!




無食三碗公就是承認矣！
Bô tsia̍h sann uánn kong tō sī sîng-jīn --ah!




碗予我！
Uánn hōo --guá!




加油、加油喔！
Ka-iû, ka-iû --ooh!




真好，
Tsin hó, 

好好仔表現，
hó-hó-á piáu-hiān, 

棍仔愛接予牢喔！
kùn-á ài tsiap hōo tiâu --ooh!




刺查某！
Tshiah tsa-bóo!




好矣啦！
Hó --ah --lah!

莫閣吵矣啦！
Mài koh tshá --ah --lah!




今仔日，
Kin-á-ji̍t, 

阿桂佮#一路#閣相拍矣喔。
A-kuì kah #一路# koh sio-phah --ah --ooh.




按呢諾，
Án-ne --hioh, 

按呢in感情一定真好謼。
án-ne in kám-tsîng it-tīng tsin hó --hooh.




敢會？
Kám ē?




按怎啊，
Án-tsuánn --ah,

彼个叫市村的查埔人啊？
hit ê kiò Tshī-tshun ê tsa-poo-lâng --ah?

哎唷！
Aih-ioh! 

毋免泡茶矣啦！
M̄-bián phàu tê --ah --lah!

我是來問看覓你啥款的啦！
Guá sī lâi mn̄g khuànn-māi lí siánn khuán --ê --lah!




請啉茶。
Tshiánn lim tê.




啊你到底相了按怎？
Ah lí tàu-té siòng liáu án-tsuánn?




這喔。
Tse --ooh.




嘿嘿！
Heh heh!

糋ha-muh啦，
Tsìnn ha-muh --lah, 

哈，
ha, 

糋ha-muh、糋ha-muh，
tsìnn ha-muh, tsìnn ha-muh,

糋ha-muh啦，
tsìnn ha-muh --lah,

哈哈。
ha ha.




彼个人袂䆀乎？
Hit ê lâng bē-bái --honnh?




哎唷，
Aih-ioh, 

我就講啊，
guá tiō kóng --ah,

恁條件仝款，
lín tiâu-kiānn kāng-khuán,

遮爾仔好的緣份是欲去佗位仔揣啦？
tsiah-nī-á hó ê iân-hūn sī beh khì tó-uī-á tshē --lah?

因為伊是一个藥劑師，
In-uī i sī tsi̍t ê io̍h-tsè-su, 

所以謼加加減減有一寡神經神經啦，
sóo-í --hooh ke-ke-kiám-kiám ū tsi̍t-kuá sîn-king sîn-king --lah, 

啊無謼伊咧病院作穡生活足安定的呢！
ah-bô --hooh i teh pēnn-īnn tsoh-sit sing-ua̍h tsiok an-tīng --ê --neh!

按呢我知矣，
Án-ne guá tsai --ah, 

你若是願意乎，
lí nā-sī guān-ì --honnh, 

這件代誌繼續落去啦！
tsit kiānn tāi-tsì kè-sio̍k lo̍h-khì --lah!




袂用得按呢啦，
Bē-īng-eh án-ne --lah, 

這也毋是我單方面的問題，
tse iā m̄ sī guá tuann hong-bīn ê būn-tê, 

啊市村先生伊嘛。
ah Tshī-tshun sian-sinn i mā.




哎啊你實在是足老實的呢！
Aih --ah lí si̍t-tsāi sī tsiok láu-si̍t --ê --neh!

市村彼爿欲哪有啥物問題 啦？
Tshī-tshun hit pîng beh ná ū siánn-mih būn-tê --lah? 

阿桂伊嘛想欲挃一个媽媽啊！
A-kuì i mā siūnn-beh ti̍h tsi̍t ê má-mah --ah!




生這種愛哭鬼的查某人，
Sinn tsit tsióng ài-khàu-kuí ê tsa-bóo-lâng, 

阮爸爸哪有可能會想欲娶伊啊！
gún pá-pah ná ū khó-lîng ē siūnn-beh tshuā --i --ah!

竟然佇遐做眠夢。
Kìng-jiân tī hia tsò bîn-bāng. 

彼種人欲來做阮媽媽，
Hit tsióng lâng beh lâi tsò gún má-mah, 

我才無愛咧。
guá tsiah bô ài --leh.




壯太啊，
Tsòng-thài --ah,

緊共你媽媽講，
kín kā lí má-mah kóng, 

你想欲挃一个爸爸啊！
lí siūnn-beh ti̍h tsi̍t ê pá-pah --ah! 

只要你若開喙謼，
Tsí-iàu lí nā khui-tshuì --hooh,

你媽媽會答應的啦，
lí má-mah ē tah-ìng --ê --lah,

哎唷，
aih-ioh,

好是恁媽媽咧好啦，
hó sī lín má-mah teh hó --lah,

啊我就忝矣呢！ 
ah guá tō thiám --ah --neh!




我、我。
Guá, guá.




哎唷，
Aih-ioh, 

按呢拖拖沙沙，
án-ne thua thua sua sua,

機會是會走去的呢！
ki-huē sī ē tsáu --khì --ê --neh! 

為著壯太設想，
Uī-tio̍h Tsòng-thài siat-sióng,

你一定愛做一个仔決定，
lí it-tīng ài tsò tsi̍t-ê-á kuat-tīng,

壯太伊需要一个爸爸啊！
Tsòng-thài i su-iàu tsi̍t ê pá-pah --ah!




其實，
Kî-si̍t, 

我無爸爸嘛無要緊啦。
guá bô pá-pah mā bô iàu-kín --lah.




啊？
Ah?

壯太啊，
Tsòng-thài --ah,

啊你這話啥物意思啊？
ah lí tse uē siánn-mih ì-sù --ah?




好啦，
Hó --lah, 

莫閣講矣啦，
mài koh kóng --ah --lah,

阿婆。
a-pô.




相親的時陣你毋是足佮意對方，
Siòng-tshin ê sî-tsūn lí m̄ sī tsiok kah-ì tuì-hong,

這馬哪會講這款話，
tsit-má ná ē kóng tsit khuán uē, 

袂用得啦！
buē-īng-eh --lah!




猶毋過。
Iáu-m̄-koh. 




阿媽問你，
A-má mn̄g --lí, 

你是毋是無佮意彼个阿叔啊唅？
lí sī m̄ sī bô kah-ì hit ê a-tsik --ah --hannh? 

壯太，
Tsòng-thài, 

到底是按怎啊？
tàu-té sī án-tsuánn --ah?




毋是啦，
M̄ sī --lah, 

我。
guá.




假使若毋是，
Ká-sú nā m̄ sī,

為啥物講無爸爸也無要緊啦？
uī siánn-mih kóng bô pá-pah iā bô iàu-kín --lah? 

唅？
Hannh?




阿婆、阿婆，
A-pô, a-pô, 

好矣、好矣，
hó --ah,hó --ah,

莫閣講矣啦。
mài koh kóng --ah --lah.




你緊共我講啦！
Lí kín kā guá kóng --lah! 

壯太啊！
Tsòng-thài --ah!

緊共我講啊！
kín kā guá kóng --ah!




這件代誌以後才閣講啦！
Tsit kiānn tāi-tsì í-āu tsiah koh kóng --lah!




喔！
Ooh! 

是按呢喔，
Sī án-ne --ooh, 

壯太無佮意喔！
Tsòng-thài bô kah-ì --ooh!




就是啊！
Tiō sī --ah! 

足可惜的，
Tsiok khó-sioh --ê, 

遮爾仔好的機會呢！
tsiah-nī-á hó ê ki-huē --neh! 

這个囡仔真毋捌代誌呢！
Tsit ê gín-á tsin m̄ bat tāi-tsì --neh!




啊哈哈哈！
Ah ha ha ha! 

啥人叫壯太乎，
Siánn-lâng kiò Tsòng-thài --honnh, 

伊不管時攏嘛綴我身軀邊綴牢牢咧，
i put-kuán sî lóng mā tè guá sin-khu-pinn tè-tiâu-tiâu --leh, 

欲哪有可能遮爾簡單凊凊彩彩就會接受彼个新的老爸啊？
beh ná ū khó-lîng tsiah-nī kán-tan tshìn-tshìn-tshái-tshái tō ē tsiap-siū hit ê sin ê lāu-pē --ah?

我一定變做是伊欣賞查埔人的標準矣。
Guá it-tīng piàn-tsò sī i him-sióng tsa-poo-lâng ê piau-tsún --ah.




哈哈哈！
Ha ha ha! 

袂䆀嘛！
Bē-bái --mah!

恁翁乎總是遮爾仔天真啦。
Lín ang --honnh tsóng--sī tsiah-nī-á thian-tsin --lah.




喂？
Ueh?

是講阿月仔，
Sī kóng A-gua̍t-á, 

啊你按呢敢袂傷過著急？
ah lí án-ne kám buē siunn kuè tio̍h-kip?

啊才拄仔相親無偌久爾爾，
Ah tsiah tú-á siòng-tshin bô-guā-kú niā-niā,

加共觀察幾工嘛無要緊啊！
ke kā kuan-tshat --kuí-kang mā bô iàu-kín --ah!




你講了輕鬆啦，
Lí kóng liáu khin-sang --lah, 

相親的查埔乎今仔日下班，
siòng-tshin ê tsa-poo --honnh kin-á-ji̍t hā-pan,

伊欲順紲來阮兜呢，
i beh sūn-suà lâi gún tau --neh,

伊當然嘛是期待會當聽著好消息啊！
i tong-liân mā sī kî-thāi ē-tàng thiann-tio̍h hó siau-sit --ah!




啊？
Ah? 

你講啥物啊？
Lí kóng siánn-mi̍h --ah?

彼个查埔原來也遮著急喔？
Hit ê tsa-poo guân-lâi iā tsiah tio̍h-kip --ooh？

啊哈哈哈！
Ah ha ha ha!




哎唷！
Aih-ioh! 

足疼的呢！
Tsiok thiànn --ê --neh!




你功課猶未寫了喔？
Lí kong-khò iáu-buē siá liáu --ooh? 

阿媽欲來轉矣喔！
A-má beh lâi-tńg --ah --ooh!




嘿嘿嘿嘿，
Heh heh heh heh,

也予天公責罰矣乎，
iā hōo thinn-kong tsik-hua̍t --ah --honnh, 

予人修理矣乎！
hōo lâng siu-lí --ah --honnh! 




媽，我。
Mah, guá.




壯太，
Tsòng-thài, 

無要緊啦，
bô iàu-kín --lah, 

假使你若無佮意乎，
ká-sú lí nā bô kah-ì --honnh, 

媽媽是無意見啊。
má-mah sī bô ì-kiàn --ah.




毋是按呢生啦，
M̄ sī án-ne-sinn --lah,

我毋是無佮意，
guá m̄ sī bô kah-ì,

誠實的，
tsiânn-si̍t --ê, 

毋是按呢生啦！
m̄ sī án-ne-sinn --lah!

媽，
Mah, 

代誌正經毋是按呢生。
tāi-tsì tsìng-king m̄ sī án-ne-sinn.




好啦好啦我知影，
Hó --lah hó --lah guá tsai-iánn, 

猶毋過這種代誌一定愛慢慢仔來，
iáu-m̄-koh tsit tsióng tāi-tsì it-tīng ài bān-bān-á lâi,

著無？
tio̍h --bô? 

嘛是愛逐家攏會幸福才會用得啊！
Mā sī ài ta̍k-ke lóng ē hīng-hok tsiah ē-īng-eh --ah!




好，
Hó, 

我了解矣，
guá liáu-kái --ah,

你免閣講矣，
lí bián koh kóng --ah,

原來是按呢，
guân-lâi sī án-ne, 

壯太伊反對。
Tsòng-thài i huán-tuì.




哎唷，
Aih-ioh, 

伊也無共你正式拒絕啊，
i iā bô kā lí tsìng-sik kū-tsua̍t --ah,

囡仔人真緊就會改變心意啦！
gín-á-lâng tsin kín tō ē kái-piàn sim-ì --lah! 

你莫佮天欲崩落來仝款啦！
Lí mài kah thinn beh pang --lo̍h-lâi kāng-khuán --lah!

較振作一點仔，
Khah tsín-tsok --tsi̍t-tiám-á, 

愛堅定家己的心意，
ài kian-tīng ka-kī ê sim-ì,

知影無？
tsai-iánn --bô? 

你一定愛較振作一點仔喔！
Lí it-tīng ài khah tsín-tsok --tsi̍t-tiám-á --ooh!

有聽著無啊？
Ū thiann--tio̍h --bô --ah?

哎啊，
Aih --ah,

伊到底是毋是查埔人唅？
i tàu-té sī m̄ sī tsa-poo-lâng --hannh?




猶毋過也毋是本人討厭你啊。
Iáu-m̄-koh ā m̄ sī pún-lâng thó-ià --lí --ah.




好矣，
Hó --ah, 

你毋免安慰我矣，
lí m̄-bián an-uì --guá --ah,

既然壯太伊遐爾仔討厭我，
kì-liân Tsòng-thài i hiah-nī-á thó-ià --guá,

若按呢以後就無啥物好講的矣。
nā án-ne í-āu tō bô siánn-mih hó kóng --ê --ah.




若按呢，
Nā án-ne, 

你就死心啦，
lí tō sí-sim --lah, 

天下的查某人遐爾濟。
thian-hā ê tsa-bóo-lâng hiah-nī tsē.




啥物！
Siánn-mi̍h!

若毋是#美代子#小姐，
Nā m̄ sī #美代子# sió-tsiá, 

按呢就無意思矣。
án-ne tō bô ì-sù --ah.




才見一擺面，
Tsiah kìnn tsi̍t pái bīn,

就遐爾仔佮意矣喔。
tō hiah-nī-á kah-ì --ah --ooh. 

禮拜相親，
Lé-pài siòng-tshin, 

拜一、拜二、拜三，
pài-it, pài-jī, pài-sann,

才過三工爾爾呢。
tsiah kuè sann kang niā-niā --neh.




毋是干焦見一面，
M̄ sī kan-na kìnn tsi̍t bīn,

嘛毋是像你講的干焦三工爾爾，
mā m̄ sī tshiūnn lí kóng --ê kan-na sann kang niā-niā, 

一個月前，
tsi̍t kò gue̍h tsîng, 

我看著相親的相片了後，
guá khuànn-tio̍h siòng-tshin ê siòng-phìnn liáu-āu, 

我就去#美代子#小姐作穡的所在共伊偷偷看幾若擺，
guá tō khì #美代子# sió-tsiá tsoh-sit ê sóo-tsāi kā i thau-thau khuànn kuí-nā pái, 

雖然講我毋是面對面直接看伊，
sui-jiân kóng guá m̄ sī bīn tuì bīn ti̍t-tsiap khuànn --i, 

我是去遐覕偷偷仔看伊，
guá sī khì hia bih thau-thau-á khuànn --i, 

我閣走去附近去探聽關於#美代子#小姐的做人。
guá koh tsáu khì hù-kīn khì thàm-thiann kuan-î #美代子# sió-tsiá ê tsò-lâng.




唉，
Haih,

你哪會做這款代誌啦！
lí ná ē tsò tsit khuán tāi-tsì --lah!




因為按呢，
In-uī án-ne, 

所以爸爸的眼中只有#美代子#小姐一个人爾爾。
sóo-í pá-pah ê gán-tiong tsí-ū #美代子# sió-tsiá tsi̍t ê lâng niā-niā.

雖然是按呢，
Sui-jiân sī án-ne,

猶毋過你毋通去共壯太講啥物，
iáu-m̄-koh lí m̄-thang khì kā Tsòng-thài kóng siánn-mi̍h,

這个代誌袂當勉強。
tsit ê tāi-tsì buē-tàng bián-kióng.




我才無像你咧，
Guá tsiah bô tshiūnn lí --leh, 

我袂去講啦。
guá bē khì kóng --lah.




阿桂，
A-kuì, 

真失禮，
tsin sit-lé, 

雖然講你真想欲有一个媽媽。
sui-jiân kóng lí tsin siūnn-beh ū tsi̍t ê má-mah.




莫提我做借口！
Mài the̍h guá tsò tsioh-kháu!

應該是你一直想欲娶某吧！
Ing-kai sī lí it-ti̍t siūnn-beh tshuā bóo --pah!




#美代子#小姐。
#美代子# sió-tsiá.




好矣！
Hó --ah!




阿桂。
A-kuì.




阿爸，
A-pah,

你若是遮爾仔無路用，
lí nā-sī tsiah-nī á bô-lōo-īng, 

毋管是啥人嫁入來，
m̄-kuán sī siánn-lâng kè ji̍p-lâi,

攏會馬上綴人走啦！
lóng ē má-siōng tuè-lâng-tsáu --lah! 

唉，
Haih,

實在真多謝壯太反對啦，
si̍t-tsāi tsin to-siā Tsòng-thài huán-tuì --lah,

以避免這件不幸的代誌！
í phiah-bián tsit kiānn put-hīng ê tāi-tsì!




這是無可能的代誌，
Tse sī bô khó-lîng ê tāi-tsì, 

#美代子#小姐伊絕對無可能會放翁放囝綴人走。
#美代子# sió-tsiá i tsua̍t-tuì bô khó-lîng ē pàng ang pàng kiánn tuè-lâng-tsáu.




毋著！
M̄-tio̍h!




佗位毋著？
Tó-uī m̄-tio̍h?




趁今仔日我就講予清楚，
Thàn kin-á-ji̍t guá tiō kóng hōo tshing-tshó,

我媽媽才無無愛挃我咧，
guá má-mah tsiah bô bô ài ti̍h guá --leh, 

伊無愛挃的人是你！
i bô ài ti̍h ê lâng sī lí!




爸，
Pah,

我，
guá, 

我到底是欲按怎咧？
guá tàu-té sī beh án-tsuánn --leh? 

爸。
Pah.

