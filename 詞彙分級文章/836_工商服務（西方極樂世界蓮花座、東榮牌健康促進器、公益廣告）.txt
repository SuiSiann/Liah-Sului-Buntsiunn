836 工商服務（西方極樂世界蓮花座、東榮牌健康促進器、公益廣告）

講的是人生道理，
Kóng --ê sī jîn-sing tō-lí, 

做的是傷天害理。
tsò --ê sī siong-thian-hāi-lí. 

你這馬猶閣咧相信宗教騙子的言語，
Lí tsit-má iá-koh leh siong-sìn tsong-kàu phiàn-tsú ê giân-gí, 

三期末劫，
sam kî bua̍h-kiap, 

世界末日，
sè-kài bua̍h-ji̍t, 

天國也將近，
thian-kok iā tsiong kīn, 

人心空虛，
jîn sim khang-hi, 

到時是欲倚靠啥物？
kàu-sî sī beh uá-khò sánn-mih? 

諞仙宮的主力產品「西方極樂世界蓮花座」予你直上天堂無煩惱。
Pián-sian kiong ê tsú-li̍k sán-phín “se-hong ki̍k-lo̍k sè-kài liân-hue tsō” hōo lí ti̍t siōng thian-tông bô huân-ló. 

「西方極樂世界蓮花座」免唸經，
“Se-hong ki̍k-lo̍k sè-kài liân-hue tsō” bián liām-king, 

免修行，
bián siu-hīng, 

予你道德真超然。
hōo lí tō-tik tsin tshiau-jiân. 

去災劫，
Khì tsai-kiap, 

得安然，
tit an-jiân, 

金光灌頂萬萬千。
kim kong kuàn tíng bān bān tshian. 

「西方極樂世界蓮花座」分豪華型佮著經濟型兩種，
“Se-hong ki̍k-lo̍k sè-kài liân-hue tsō” hun hô-huâ hîng kah tio̍h king-tsè hîng nn̄g tsióng, 

經濟型一座八十萬，
king-tsè hîng tsi̍t tsō peh-tsa̍p bān, 

豪華型一座一百萬。
hô-huâ hîng tsi̍t tsō tsi̍t-pah bān. 

娑婆世界付錢，
So-pô sè-kài hù tsînn, 

天堂交貨。
thian-tông kau huè. 

這馬一睏買三座，
Tsit-má tsi̍t-khùn bé sann tsō, 

閣加送咱諞仙宮上吊下消相諍毋認師所加持的功德水一箱，
koh ka sàng lán pián-sian kiong siōng tiàu hā siau sio-tsènn m̄ jīn su sóo ka-tshî ê kong-tik tsuí tsi̍t siunn, 

請把握機會，
tshiánn pá-ak ki-huē, 

毋通錯失良機。
m̄-thang tshò-sit liông-ki. 

諞仙宮的住址佇高雄市機車待轉區騙子路一百號。
Pián-sian kiong ê tsū-tsí tī Ko-hiông-tshī ki-tshia thāi tsuán khu phiàn-tsú lōo tsi̍t-pah hō.

囡仔生做瘦卑巴，
Gín-á senn-tsuè sán-pi-pa, 

看著心內有夠疼，
khuànn--tio̍h sim-lāi ū-kàu thiànn, 

山珍海味袂癮食，
san-tin-hái-bī buē giàn tsia̍h, 

爸母毋知欲按怎？
pē-bú m̄ tsai beh án-nuá? 

東榮科技公司最新出品「東榮牌健康促進器」。
Tang-îng kho-ki kong-si tsuè sin tshut-phín “Tang-îng pâi kiān-khong tshiok-tsìn khì”. 

「東榮牌健康促進器」是二十一世紀最新研發，
“Tang-îng pâi kiān-khong tshiok-tsìn khì” sī jī-tsa̍p-it sè-kí tsuè sin gián-huat, 

富人性的革命性科技產品，
hù jîn-sìng ê kik-bīng sìng kho-ki sán-phín, 

若是囡仔糜飯袂愛食，
nā-sī gín-á muê pn̄g buē ài tsia̍h, 

只要將囡仔關入去「東榮牌健康促進器」三工，
tsí-iàu tsiong gín-á kuainn ji̍p-khì “Tang-îng pâi kiān-khong tshiok-tsìn khì” sann kang, 

予伊水啉，
hōo i tsuí lim, 

莫予伊飯食，
mài hōo i pn̄g tsia̍h, 

保證囡仔三工關出來了後呢，
pó-tsìng gín-á sann kang kuainn --tshut-lâi liáu-āu --neh, 

糜飯會愛食，
muê pn̄g ē ài tsia̍h, 

而且閣袂揀食。
jî-tshiánn koh buē kíng tsia̍h, 

囡仔若是好育飼，
Gín-á nā-sī hó-io-tshī, 

爸母生活就四序。
pē-bú sing-ua̍h tō sù-sī. 

「東榮牌健康促進器」隔音效果好，
“Tang-îng pâi kiān-khong tshiok-tsìn khì” keh-im hāu-kó hó, 

哭鬧攏聽無，
khàu-nāu lóng thiann-bô, 

不鏽鋼的材質製造，
put-siù-kǹg ê tsâi-tsit tsè-tsō, 

予囡仔無法度脫逃。
hōo gín-á bô-huat-tōo thuat-tô. 

「東榮牌健康促進器」也會當做減肥的用途，
“Tang-îng pâi kiān-khong tshiok-tsìn khì” iā ē-tàng tsò kiám-puî ê iōng-tôo, 

關一禮拜苗條身材看會著。
kuainn tsi̍t lé-pài biâu-tiâu sin-tsâi khuànn ē tio̍h. 

「東榮牌健康促進器」請到各大電台指定藥房購買。
“Tang-îng pâi kiān-khong tshiok-tsìn khì” tshiánn kàu kok tuā tiān-tâi tsí-tīng io̍h-pâng kòo-bé. 

欲買愛認明，
Beh bé ài jīn-bîng, 

包裝外口，
pau-tsong guā-kháu, 

有一个圓箍仔內底寫一字黃字的，
ū tsi̍t ê înn-khoo-á lāi-té siá tsi̍t jī n̂g jī --ê, 

才是咱東榮牌「東榮牌健康促進器」。
tsiah sī lán Tang-îng pâi “Tang-îng pâi kiān-khong tshiok-tsìn khì”.

夭壽骨協會提供最新完全自殺手段，
Iáu-siū-kut hia̍p-huē thê-kiong tsuè sin uân-tsuân tsū-sat tshiú-tuānn, 

根據各大病院的醫生，
kin-kì kok tuā pēnn-īnn ê i-sing, 

以及著國家研究中心的研究人員指出呢，
í-ki̍p tio̍h kok-ka gián-kiù tiong-sim ê gián-kiù jîn-uân tsí-tshut --neh, 

食薰是一項有效的自殺行為，
tsia̍h-hun sī tsi̍t hāng ū-hāu ê tsū-sat hîng-uî, 

馬上食，
má-siōng tsia̍h, 

呼吸系統馬上動作，
hoo-khip hē-thóng má-siōng tōng-tsok, 

邁向死亡的境界。
māi-hiòng sí-bông ê kíng-kài. 

你是毋是想袂開，
Lí sī m̄ sī siūnn buē khui, 

請多多食薰，
tshiánn to-to tsia̍h-hun, 

若是有身的婦女朋友呢，
nā-sī ū-sin ê hū-lú pîng-iú --neh, 

想欲生一个佮人無仝款的毋成人兒，
siūnn-beh senn tsi̍t ê kah lâng bô kāng-khuán ê m̄-tsiânn jîn-jî, 

請你趕緊食薰。
tshiánn lí kuánn-kín tsia̍h-hun. 

食愈濟，
Tsia̍h lú tsē, 

生出來的囡仔愈奇怪，
senn --tshut-lâi ê gín-á lú kî-kuài, 

夭壽骨協會關心你。
iáu-siū-kut hia̍p-huē kuan-sim --lí.

