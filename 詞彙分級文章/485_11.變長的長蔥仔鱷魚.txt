485 11.變長的長蔥仔鱷魚

變長的長蔥仔鱷魚
Piàn tn̂g ê Tn̂g-tshang-á-kho̍k-hî




喂，長蔥仔鱷魚。
Ueh, Tn̂g-tshang-á-kho̍k-hî.

你好。
Lí hó.

哇！長蔥仔鱷魚，你是按怎啦！
Uah! Tn̂g-tshang-á-kho̍k-hî, lí sī án-tsuánn --lah!

啊！啊都昨暗毋是落大雨，彼个時陣，我嘛毋知影是按怎，我的身軀就愈來愈長矣。長長的身軀是我的驕傲，毋過傷長就有淡薄仔困擾矣。
Ah! Ah to tsa-àm m̄ sī lo̍h tuā-hōo, hit ê sî-tsūn, guá mā m̄ tsai-iánn sī án-tsuánn, guá ê sin-khu tō lú lâi lú tn̂g --ah. Tn̂g-tn̂g ê sin-khu sī guá ê kiau-ngōo, m̄-koh siunn tn̂g tō ū tām-po̍h-á khùn-jiáu --ah.

哎啊！以早敢有這條路？
Aih-ah! Í-tsá kám ū tsit tiâu lōo?

足疼的，足疼的。
Tsiok thiànn--ê, tsiok thiànn--ê.

你無要緊乎?
Lí bô iàu-kín --honnh?

到底是啥人共遮討厭的物件囥佇遮！
Tàu-té sī siánn lâng kā tsiah thó-ià ê mi̍h-kiānn khǹg tī tsia!

午安，長蔥仔鱷魚，你嘛講一句。
Ngóo-an, Tn̂g-tshang-á-kho̍k-hî, lí mā kóng tsi̍t kù. 

好，較細膩咧。
Hó, khah sè-jī --leh.

按呢順行囉！長蔥仔鱷魚。
Án-ne sūn-kiânn --looh! Tn̂g-tshang-á-kho̍k-hî.

代誌敢若變甲誠嚴重，
Tāi-tsì kánn-ná piàn kah tsiânn giâm-tiōng, 

長蔥仔鱷魚的身軀若是閣按呢長落去。
Tn̂g-tshang-á-kho̍k-hî ê sin-khu nā sī koh án-ne tn̂g --lo̍h-khì.

喂，救命咧喔！
Ueh, kiù-miā --leh --ooh!

長蔥仔鱷魚，你按呢會共逐家製造困擾，趕緊恢復本成的形啦！
Tn̂g-tshang-á-kho̍k-hî, lí án-ne ē kā ta̍k-ke tsè-tsō khùn-liáu, kuánn-kín hue-ho̍k pún-tsiânn ê hîng --lah!

無法度。
Bô-huat-tōo.

長蔥仔鱷魚嘛無愛按呢一直長落去啊！伊是去予雷公摃著，毋知影是按怎，就變做按呢矣！
Tn̂g-tshang-á-kho̍k-hî mā bô ài án-ne it-ti̍t tn̂g --lo̍h-khì --ah! I sī khì hōo luî-kong kòng--tio̍h, m̄ tsai-iánn sī án-tsuánn, tiō piàn-tsò án-ne --ah!

既然按呢，閣予雷公摃一擺啊，應該就會恢復矣！
Kì-liân án-ne, koh hōo luî-kong kòng tsi̍t pái --ah, ing-kai tiō ē hue-ho̍k --ah!

嗯，著乎！長蔥仔鱷魚敢會當伸對天頂起去？
Mh, tio̍h --honnh! Tn̂g-tshang-á-kho̍k-hî kám ē-tàng tshun tuì thinn-tíng khí-khì?

恁小可仔共我鬥相共，就會使矣！
Lín sió-khuá-á kā guá tàu-sann-kāng, tiō ē-sái --ah!

我知矣！你欲去揣雷公，著無？
Guá tsai --ah! Lí beh khì tshuē luî-kong, tio̍h --bô?

著喔，這个辦法袂䆀！
Tio̍h --ooh, tsit ê pān-huat bē-bái!

會當看著雲的面頂。
Ē-tàng khuànn-tio̍h hûn ê bīn-tíng.

Heh-siooh、heh-siooh。
Heh-siooh, heh-siooh.

加油喔！
Ka-iû --ooh!

長蔥仔鱷魚，你足性格的！
Tn̂g-tshang-á-kho̍k-hî, lí tsiok sìng-keh--ê!

身軀長長，足厲害的！
Sin-khu tn̂g-tn̂g, tsiok lī-hāi--ê!

就欲拄著雲矣！ 
Tiō beh tú-tio̍h hûn --ah!

雲的面頂，毋知影是啥物形的！
Hûn ê bīn-tíng, m̄ tsai-iánn sī siánn-mi̍h hîng--ê!

我咧想講，雲的面頂一定有天星佮月娘。
Guá teh siūnn-kóng, hûn ê bīn-tíng it-tīng ū thinn-tshenn kah gue̍h-niû.

無的確閣有雪佮雨！ 
Bô-tik-khak koh ū seh kah hōo!

足想欲看覓咧！
Tsiok siūnn-beh khuànn-māi --leh!

啊！敢若到雲面頂矣！
Ah! Kánn-ná kàu hûn bīn-tíng --ah!

毋知影揣著雷公未？
M̄ tsai-iánn tshuē-tio̍h luî-kong --buē?

啊！
Ah!

奇怪，長蔥仔鱷魚咧？
Kî-kuài, Tn̂g-tshang-á-kho̍k-hî --leh?

長蔥仔鱷魚？長蔥仔鱷魚？
Tn̂g-tshang-á-kho̍k-hî? Tn̂g-tshang-á-kho̍k-hî?

伊走去佗位矣？
I tsáu khì tó-uī --ah?

這跡，這跡，我佇這跡。
Tsit jiah, tsit jiah, guá tī tsit jiah.

長蔥仔鱷魚，你無代誌矣！
Tn̂g-tshang-á-kho̍k-hî, lí bô tāi-tsì --ah!

雷擊予你恢復本成的形矣！
Luî-kik hōo lí hue-ho̍k pún-tsiânn ê hîng --ah!

好佳哉有逐家鬥相共。
Hó-ka-tsài ū ta̍k-ke tàu-sann-kāng.

喂！雲面頂是啥物形？
Ueh! Hûn bīn-tíng sī siánn-mi̍h hîng?

莫覕咧遐，緊出來！
Mài bih leh hia, kín tshut--lâi!

I siooh, i siooh, i siooh siooh，
I siooh, i siooh, i siooh siooh,

按怎咧，到底是按怎咧！
án-tsuánn --leh, tàu-té sī án-tsuánn --leh!

恁呔會遐爾驚惶？
Lín thài ē hiah-nī kiann-hiânn?

喂！到底是按怎？
Ueh! Tàu-té sī án-tsuánn?

恁怪怪喔！恁到底是按怎啦！
Lín kuài-kuài --ooh! Lín tàu-té sī án-tsuánn --lah!

