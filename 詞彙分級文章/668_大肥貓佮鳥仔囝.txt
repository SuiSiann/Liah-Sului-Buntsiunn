668 大肥貓佮鳥仔囝

阮厝後有一間塗墼厝，
Guán tshù-āu ū tsi̍t king thôo-kat-tshù, 

真久無人徛，
tsin kú bô lâng khiā, 

發甲規个塗埕攏草，
puh kah kui ê thôo-tiânn lóng tsháu, 

定定有蛇咧出入，
tiānn-tiānn ū tsuâ teh tshut-ji̍p, 

厝角有一个鳥仔岫，
tshù-kak ū tsi̍t ê tsiáu-á-siū, 

平常時，
pîng-siông-sî, 

佇遐耍的彼五个囡仔，
tī hia sńg ê hit gōo ê gín-á,

看著就夯竹篙去共in挓落來，
khuànn--tio̍h tō giâ tik-ko khì kā in thà --lo̍h-lâi, 

鳥仔岫內面有五隻鳥仔囝，
tsiáu-á-siū lāi-bīn ū gōo tsiah tsiáu-á-kiánn,

攏猶未發毛，
lóng iáu-buē huat-moo, 

囡仔一人分一隻轉去飼。
gín-á tsi̍t lâng pun tsi̍t tsiah tńg-khì tshī. 

#奇宏#共鳥仔囝囥佇鳥籠仔內，
#Kî-hông# kā tsiáu-á-kiánn khǹg tī tsiáu-lang-á-lāi, 

驚伊冷閣牽一葩電火球仔予溫燒，
kiann i líng koh khan tsi̍t pha tiān-hué-kîu-á hōo un-sio, 

逐日都足照起工泡牛奶，
ta̍k ji̍t to tsiok tsiàu-khí-kang phàu gû-ling,

才共鳥仔的喙擘開，
tsiah kā tsiáu-á ê tshuì peh--khui, 

用欶管欶牛奶倒佇伊喙內，
iōng suh-kóng suh gû-ling tò tī i tshuì-lāi, 

每工細膩咧照顧，
muí kang sè-jī teh tsiàu-kòo, 

足無簡單，
tsiok bô kán-tan, 

鳥仔的翼股毛發欲齊勻矣，
tsiáu-á ê si̍t-kóo-moo huat beh tsiâu-ûn --ah, 

就喙笑目笑共我講，
tō tshuì-tshiò-ba̍k-tshiò kā guá kóng, 

等甲伊的毛攏發齊勻，
tán kah i ê moo lóng huat tsiâu-ûn, 

著欲放伊飛轉去揣伊的媽媽，
tio̍h beh pàng i pue tńg-khì tshuē i ê ma-ma, 

哪知，
ná tsai, 

煞袂記得關鳥籠仔門，
suah bē-kì-tit kuainn tsiáu-lang-á mn̂g, 

話拄講煞，
uē tú kóng suah, 

彼隻大肥貓就趁阮無注意的時，
hit tsiah tuā puî niau tō thàn guán bô tsù-ì ê sî, 

伸出前爪共鳥仔掠出去，
tshun tshut tsîng-jiáu kā tsiáu-á lia̍h --tshut-khì, 

咬佇喙裡走矣，
kā tī tshuì--lí tsáu --ah, 

#奇宏#手提柴箍啼啼哭哭，
#Kî-hông# tshiú the̍h tshâ-khoo thî-thî-khàu-khàu, 

綴著貓咪的尻脊後一直追，
tuè tio̍h niau-bî ê kha-tsiah-āu it-ti̍t tui,

那追那罵：
ná tui ná mē:

「莫予我㨑著，
 “Mài hōo guá tsang--tio̍h, 

一定拍予你死」。
it-tīng phah hōo lí sí.” 

大肥貓驚甲對後壁巷逃走，
Tuā puî niau kiann kah uì āu-piah-hāng tô-tsáu, 

走甲無看見影跡。
tsáu kah bô khuànn-kìnn iánn-jiah.

若講著彼隻大肥貓，
Nā kóng-tio̍h hit tsiah tuā puî niau, 

進前毋知佗一个人，
tsìn-tsîng m̄ tsai tó tsi̍t ê lâng, 

騎一臺機車載一跤紙箱仔，
khiâ tsi̍t tâi ki-tshia tsài tsi̍t kha tsuá-siunn-á, 

擲佇阮的埕尾，
tàn tī guán ê tiânn-bué, 

彼个人走了後才跳出一隻毛真長的大箍貓咪，
hit ê lâng tsáu liáu-āu tsiah thiàu tshut tsi̍t tsiah moo tsin tn̂g ê tuā-khoo niau-bî,

彼時，
hit-sî, 

#奇宏#就共伊抱去洗身軀，
#Kî-hông# tō kā i phō khì sé-sin-khu, 

閣提飯菜來予伊食，
koh the̍h pn̄g-tshài lâi hōo i tsia̍h, 

有當時仔我拄共魚仔煎好，
ū-tang-sî-á guá tú kā hî-á tsian hó, 

捀上桌頂，
phâng tsiūnn toh-tíng, 

隨予#奇宏#提去飼貓，
suî hōo #Kî-hông# the̍h khì tshī niau, 

#奇宏#對彼隻貓有夠惜的，
#Kî-hông# tuì hit tsiah niau ū-kàu sioh --ê, 

人佮貓逐工攏結做伙。
lâng kah niau ta̍k kang lóng kat-tsò-hué.

哪知這擺#奇宏#心愛的彼隻鳥仔煞予貓仔食去，
Ná tsai tsit pái #Kî-hông# sim-ài ê hit tsiah tsiáu-á suah hōo niau-á tsia̍h--khì, 

這聲親家變冤家，
tsit-siann tshin-ke pìnn uan-ke, 

冤仇結深囉，
uan-siû kiat tshim--looh, 

逐日都招in囡仔伴，
ta̍k ji̍t to tsio in gín-á-phuānn, 

手提柴箍，
tshiú the̍h tshâ-khoo, 

厝前厝後搜查彼隻貓的下落。
tshù-tsîng tshù-āu soo-tsa hit tsiah niau ê hā-lo̍h.

猶閣佇稻埕做一跤鐵籠仔，
Iáu koh tī tiū-tiânn tsò tsi̍t kha thih-lang-á, 

頂頭縛一條索仔做陷阱，
tíng-thâu pa̍k tsi̍t tiâu soh-á tsò hām-tsénn, 

等待貓來的時，
tán-thāi niau lâi ê sî, 

就用鐵籠仔共欱起來，
tō iōng thih-lang-á kā hap --khí-lâi, 

看遐的囡仔，
khuànn hia-ê gín-á,

若無搪著彼隻貓是毋甘願的。
nā bô tn̄g-tio̍h hit tsiah niau sī m̄ kam-guān --ê. 

就按呢一日等過一日。
Tsiū-án-ne tsi̍t ji̍t tán kuè tsi̍t ji̍t.

到甲有一工的中晝，
Kàu kah ū tsi̍t kang ê tiong-tàu,

彼隻大肥貓，
hit tsiah tuā puî niau, 

悠哉悠哉！
iu-tsai iu-tsai! 

又閣行來門口埕咧曝日頭，
Iū-koh kiânn lâi mn̂g-kháu-tiânn teh pha̍k ji̍t-thâu,

這个時陣，
tsit ê sî-tsūn, 

拄好去予遐的囡仔影著，
tú-hó khì hōo hia-ê gín-á iánn--tio̍h, 

就開始進行in的追捕計畫，
tō khai-sí tsìn-hîng in ê tui-póo kè-uē,

隨个手夯武器，
suî-ê tshiú giâ bú-khì,

全面包圍追趕，
tsuân-bīn pau-uî tui-kuánn, 

緊張！
kín-tiunn! 

刺激！
Tshì-kik! 

歸尾彼隻貓犯，
Kui-bué hit tsiah niau huān, 

也就關入監獄內接受制裁。
iā tō kuainn ji̍p kann-ga̍k-lāi tsiap-siū tsè-tshâi.

