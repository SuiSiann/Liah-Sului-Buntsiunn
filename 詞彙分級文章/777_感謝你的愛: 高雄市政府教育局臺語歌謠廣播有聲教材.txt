777 感謝你的愛: 高雄市政府教育局臺語歌謠廣播有聲教材

感謝你的愛
Kám-siā lí ê ài

感謝你的愛予阮大漢
Kám-siā lí ê ài hōo guán tuā-hàn

感謝你的愛予阮勇健
Kám-siā lí ê ài hōo guán ióng-kiānn

感謝你的愛予阮捌事和諧
Kám-siā lí ê ài hōo guán bat-sū hô-hâi

感謝你拭去阮的目屎
Kám-siā lí tshit-khì guán ê ba̍k-sái

感謝你的愛教阮堅強
Kám-siā lí ê ài kà guán kian-kiông

感謝你的愛教阮包容
Kám-siā lí ê ài kà guán pau-iông

感謝你的愛教阮付出關懷
Kám-siā lí ê ài kà guán hù-tshut kuan-huâi

感謝你的愛教阮面對將來
Kám-siā lí ê ài kà guán bīn-tuì tsiong-lâi

天頂的星
Thinn-tíng ê tshenn

天頂的星親像媽媽你溫柔的目睭
Thinn-tíng ê tshenn tshin-tshiūnn ma-ma lí un-jiû ê ba̍k-tsiu

看阮歡喜伴阮傷悲牽阮行過暗暝
Khuànn guán huann-hí  phuānn guán siong-pi khan guán kiânn-kuè àm-mê

天頂的星親像媽媽你美麗的目睭
Thinn-tíng ê tshenn tshin-tshiūnn ma-ma lí bí-lē ê ba̍k-tsiu

有時歡喜有時傷悲青春無悔的歲月
Ū-sî huann-hí ū-sî siong-pi tshing-tshun bû-hué ê suè-gua̍t

感謝你牽阮的手媽媽感謝你予阮的愛
Kám-siā lí khan guán ê tshiú ma-ma kám-siā lí hōo guán ê ài

暗暝上光上光的彼粒星
Àm-mê siōng kng siōng kng ê hit lia̍p tshenn

親像就是媽媽你
Tshin-tshiūnn tō sī ma-ma lí

阿爸的風吹
A-pa ê hong-tshue

阮阿爸教阮來做風吹
Guán a-pa kà guán lâi tsò hong-tshue

伊講你敢知咱人生親像風吹按呢飛
I kóng lí kám tsai lán jîn-sing tshin-tshiūnn hong-tshue án-ne pue

飛啊飛風愈大愈懸有時會飛入雺霧中
Pue --ah pue hong jú tuā jú kuân ū-sî ē pue-ji̍p bông-bū-tiong

飛啊飛風愈大愈懸有時予風來騙毋知
Pue --ah pue hong jú tuā jú kuân ū-sî hōo hong lâi phiàn m̄ tsai

阮阿爸牽阮去放風吹
Guán a-pa khan guán khì pàng hong-tshue

伊講有一工你若會親像風吹按呢飛
I kóng ū tsi̍t kang lí nā ē tshin-tshiūnn hong-tshue án-ne pue

飛啊飛愈飛愈懸看著的物就愈袂清
Pue --ah pue jú pue jú kuân khuànn-tio̍h ê mih tō jú bē tshing

飛啊飛愈飛愈懸毋通袂記線的起頭彼雙手
Pue --ah pue jú pue jú kuân m̄ thang bē kì suànn ê khí-thâu hit siang tshiú

風吹啊飛風吹啊飛
Hong-tshue --ah pue hong-tshue --ah pue

飛過阮細漢一直有的夢
Pue-kuè guán sè-hàn it-ti̍t ū ê bāng

風吹啊飛風吹啊飛
Hong-tshue --ah pue hong-tshue --ah pue

飛過阮懵懂的夢
Pue-kuè guán bóng-tóng ê bāng

#FORMOSA#頌 
#FORMOSA# siōng

#FORMOSA#咱的夢咱的愛
#FORMOSA# lán ê bāng lán ê ài

親像阿母叫阮的名
Tshin-tshiūnn a-bú kiò guán ê miâ

搖啊搖啊搖惜啊惜永遠抱著美麗的夢
Iô --ah  iô --ah iô sioh --ah sioh íng-uán phō-tio̍h bí-lē ê bāng

#FORMOSA#咱的夢咱的愛
#FORMOSA# lán ê bāng lán ê ài

有咱祖先流過的汗
Ū lán tsóo-sian lâu-kuè ê kuānn

搖啊搖啊搖惜啊惜永遠抱著美麗的夢
Iô --ah  iô --ah iô sioh --ah sioh íng-uán phō-tio̍h bí-lē ê bāng

#FORMOSA#咱的夢咱的愛
#FORMOSA# lán ê bāng lán ê ài

無怨無悔來期待
Bô-uàn-bô-hué lâi kî-thāi

搖啊搖啊搖惜啊惜永遠抱著美麗的夢
Iô --ah  iô --ah iô sioh --ah sioh íng-uán phō-tio̍h bí-lē ê bāng

火金蛄佗位去
Hué-kim-koo tó-uī khì

火金蛄閃爍爍在阮細漢的暝
Hué-kim-koo siám-sih-sih tsāi guán sè-hàn ê mê

伸手掠就滿滿是伴阮過童年
Tshun-tshiú lia̍h tō muá-muá-sī phuānn guán kuè tông-liân

忽然東忽然西忽然變無去
Hut-jiân tang hut-jiân sai hut-jiân piàn bô--khì

親像歌詩親像夢東西南北分袂清
Tshin-tshiūnn kua-si tshin-tshiūnn bāng tang sai lâm pak hun bē tshing

在阮少年時火金蛄走去覕你是對佗去
Tsāi guán siàu-liân sî hué-kim-koo tsáu-khì bih lí sī tuì tó khì

去佗位請問天月娘笑阮戇笑阮呆
Khì tó-uī tshiánn-mn̄g thinn gue̍h-niû tshiò guán gōng tshiò guán tai

天烏烏看無火金蛄越頭看無路
Thinn oo-oo khuànn-bô hué-kim-koo ua̍t-thâu khuànn-bô lōo

天烏烏看無火金蛄目屎滴落塗
Thinn oo-oo khuànn-bô hué-kim-koo ba̍k-sái tih lo̍h thôo

斑芝
Pan-tsi

有人叫我#木棉兄#斑芝是阮#臺灣名#
Ū lâng kiò guá #bo̍k-mî-hiann# pan-tsi sī guán #Tâi-uân-miâ#

高長大漢閣勇健
Kau-tshiâng-tuā-hàn koh ióng-kiānn

熱情代表#打狗城#
Jia̍t-tsîng tāi-piáu #Tá-káu-siânn#

鋼釘鑽骨無喝疼英雄氣魄無驚惶
Kǹg-ting tsǹg kut bô huah thiànn ing-hiông khì-phik bô kiann-hiânn

金色鼓吹有夠顯歕出民主自由聲
Kim-sik kóo-tshue ū-kàu hiánn pûn-tshut bîn-tsú tsū-iû siann

#臺灣#百合
#Tâi-uân# pik-ha̍p

#FORMOSA#野百合真正媠
#FORMOSA# iá-pik-ha̍p tsin-tsiànn suí

#蓬萊#寶島才有伊
#Hông-lâi# pó-tó tsiah ū i

隨風雨落塗佇這片天
Suî hong-ú lo̍h-thôo tī tsit phìnn thinn

日出日落咧輪迴
Ji̍t-tshut ji̍t-lo̍h leh lûn-huê

純白的花蕊
Sûn pe̍h ê hue-luí

親像母親的愛永遠抱著疼痛的心
Tshin-tshiūnn bú-tshin ê ài íng-uán phō-tio̍h thiànn-thàng ê sim

春去春又來花謝花又開
Tshun khì tshun iū lâi hue siā hue iū khai

永遠編織著美麗的夢
Íng-uán pian-tsit-tio̍h bí-lē ê bāng

隨風雨落塗佇這片天
Suî hong-ú lo̍h-thôo tī tsit phìnn thinn

日出日落咧輪迴
Ji̍t-tshut ji̍t-lo̍h leh lûn-huê

天總是攏會光
Thinn tsóng--sī lóng ē kng

在阮熄燈的前彼時外面一陣冷冷的風
Tsāi guán sit-ting ê tsîng hit sî guā-bīn tsi̍t tsūn líng-líng ê hong

孤獨的形影閣出現眼前
Koo-to̍k ê hîng-iánn koh tshut-hiān gán-tsîng

彼段心酸的無奈時
Hit tuānn sim-sng ê bô-nāi sî

親像佇天邊的流星
Tshin-tshiūnn tī thinn-pinn ê liû-tshenn

予人會數念的流浪代誌流浪代誌
Hōo lâng ē siàu-liām ê liû-lōng tāi-tsì liû-lōng tāi-tsì

猶原是堅定的熱情
Iu-guân sī kian-tīng ê jia̍t-tsîng

永遠是疼痛的心情
Íng-uán sī thiànn-thàng ê sim-tsîng

伊定講相信暝是袂久長
I tiānn kóng siong-sìn mê sī bē kú-tn̂g

雷公風雨的暝以後看見番薯落地生根
Luî-kong hong-ú ê mê í-āu khuànn-kìnn han-tsî lo̍h-tē senn-kin 

伊定講相信天總是會光總是會光總是會光
I tiānn kóng siong-sìn thinn tsóng--sī ē kng tsóng--sī ē kng tsóng--sī ē kng

窗外是長夜無邊掩映的是悲歌的歲月
Thang-guā sī tn̂g iā bû-pian ng-ìng ê sī pi kua ê suè-gua̍t

雖然暗暝是遮爾久長
Sui-jiân àm-mê sī tsiah-nī kú-tn̂g

但是天總是攏會光
Tān-sī thinn tsóng--sī lóng ē kng

