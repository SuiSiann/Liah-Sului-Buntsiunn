774 做伙遊台灣：閩南語教材學生手冊‧六下

古早味的#府城#─#臺南#
Kóo-tsá-bī ê #hú-siânn#—#Tâi-lâm#

歇熱，
Hioh-jua̍h,

#阿男#in規家伙到#臺南##府城#的古蹟遊覽。
#A-lâm# in kui-ke-hué kàu #Tâi-lâm# #hú-siânn# ê kóo-tsik iû-lám.

暗時，
Àm-sî,

阿公𤆬逐家去食#臺南#有名的小食。
a-kong tshuā ta̍k-ke khì tsia̍h #Tâi-lâm# ū-miâ ê sió-tsia̍h.

若是來#府城#，
Nā-sī lâi #Hú-siânn#,

一定愛來食這古早味的#度小月#擔仔麵。
it-tīng ài lâi tsia̍h tse kóo-tsá-bī ê #Tōo-sió-gue̍h# tànn-á-mī.

擔仔麵內的肉燥芳kòng-kòng，
Tànn-á-mī lāi ê bah-sò phang-kòng-kòng,

干焦鼻著味就予人擋袂牢，
kan-na phīnn-tio̍h bī tō hōo lâng tòng bē tiâu,

喙瀾硞硞流。
tshuì-nuā khok-khok-lâu.

毋但按呢咧！
M̄-nā án-ne --leh!

麵條食起來𩚨嗲嗲，
Mī-tiâu tsia̍h --khí-lâi khiū-teh-teh,

湯頭袂傷甜袂傷鹹，
thng-thâu bē siunn tinn bē siunn kiâm,

紲喙閣好落喉。
suà-tshuì koh hó lo̍h-âu.

若是閣配一粒滷卵，
Nā-sī koh phuè tsi̍t lia̍p lóo-nn̄g,

猶閣較紲力。
iáu-koh khah suà-la̍t.

可惜就是傷細碗，
Khó-sioh tō sī siunn sè uánn,

無夠我楔喙齒縫。
bô-kàu guá seh tshuì-khí phāng.

來，阿媽這碗予你食。
Lâi, a-má tsit uánn hōo lí tsia̍h.

我嘛欲，
Guá mā beh,

一半分我。
tsi̍t-puànn pun --guá.

莫搶啦！
Mài tshiúnn --lah!

若是講著食，
Nā-sī kóng-tio̍h tsia̍h,

就舂破額。
tō tsing phuà hia̍h.

這擔仔麵是予你食巧無食飽的，
tse tànn-á-mī sī hōo lí tsia̍h khá bô tsia̍h pá --ê,

你若是食袂飽，
lí nā-sī tsia̍h bē pá,

小等咧，
sió-tán --leh,

咱才閣來去食棺柴枋、鼎邊趖、鱔魚麵。
lán tsiah koh lâi-khì tsia̍h kuann-tshâ-pang, tiánn-pinn-sô, siān-hî-mī.

猶閣有軟㽎㽎的#安平#豆花。
Iáu-koh ū nńg-sìm-sìm ê #An-pîng# tāu-hue.

好！好！好！
Hó! Hó! Hó!

難忘的好所在─#臺中#
Lân-bōng ê hó sóo-tsāi－#Tâi-tiong#

親愛的阿舅：
Tshin-ài ê a-kū:

這逝去#臺中#，
Tsit tsuā khì #Tâi-tiong#,

受你的款待，
siū lí ê khuán-thāi,

𤆬阮四界遊覽，
tshuā guán sì-kè iû-lám,

這馬想起來，
tsit-má siūnn --khí-lâi,

心內猶閣真數念。
sim-lāi iáu-koh tsin siàu-liām.

你一定想袂到，
Lí it-tīng siūnn bē kàu,

阿公感覺上心適的所在，
a-kong kám-kak siōng sim-sik ê sóo-tsāi,

竟然是「#自然科學博物館#」，
kìng-jiân sī “#Tsū-jiân kho-ha̍k phok-bu̍t-kuán#” ,

拄著人就講遐的恐龍有偌大隻、做甲有偌成，
tú-tio̍h lâng tō kóng hia ê khióng-liông ū guā tuā-tsiah, tsò kah ū guā sîng,

閣講遐的電影有偌爾仔無仝款：
koh kóng hia ê tiān-iánn ū guā-nī-á bô kāng-khuán:

一款是親像罩一領大蠓罩，
Tsi̍t khuán sī tshin-tshiūnn tà tsi̍t niá tuā báng-tà,

電影就放佇頭殼頂；
tiān-iánn tō pàng tī thâu-khak-tíng;

一款是掛一支烏仁的目鏡，
tsi̍t khuán sī kuà tsi̍t ki oo-jîn ê ba̍k-kiànn,

物件就會走來面頭前。
mi̍h-kiānn tō ē tsáu-lâi bīn-thâu-tsîng.

阿媽笑伊若講著#臺中#，
A-má tshiò i nā kóng-tio̍h #Tâi-tiong#,

就講甲喙角全泡，
tō kóng kah tshuì-kak tsuân pho,

阿公講伊家己是「小鬼仔毋捌看過大豬頭」，
a-kong kóng i ka-kī sī “sió-kuí-á m̄ bat khuànn-kuè tuā ti-thâu” , 

毋知影科學遮發展矣。
m̄ tsai-iánn kho-ha̍k tsiah huat-tián --ah.

我佮小弟上佮意的是「#月眉世界#」，
Guá kah sió-tī siōng kah-ì ê sī “#Gua̍t-bî Sè-kài#” ,

遐實在真好耍、真刺激；
hia si̍t-tsāi tsin hó sńg, tsin tshì-kik;

阿爸佮阿母是上愛提「太陽餅」佮「#一心#豆乾」來配茶。
a-pah kah a-bú sī siōng ài the̍h “thài-iông-piánn” kah “#It-sim# tāu-kuann” lâi phuè tê.

雖然轉來一個月矣，
Sui-jiân tńg--lâi tsi̍t kò gue̍h --ah,

#臺中#的一切，
#Tâi-tiong# ê it-tshè,

攏閣佇逐家的心肝底！
lóng koh tī ta̍k-ke ê sim-kuann-té!

中秋過矣，
Tiong-tshiu kuè --ah,

#澎湖#已經起風，
#Phênn-ôo# í-king khí-hong,

望你保重！
bāng lí pó-tiōng!

敬祝
Kìng-tsiok

事業順利、闔家平安
Sū-gia̍p sūn-lī, ha̍p-ka pîng-an

外甥女#阿滿#敬上
Guē-sing-lú #A-buán# kìng-siōng

民國#九十四#年十月#十九#日
Bîn-kok #káu-tsa̍p-sì# nî tsa̍p-gue̍h #tsa̍p-káu# ji̍t

科技的重鎮―#新竹# 
Kho-ki ê tiōng-tìn－#Sin-tik#

歇睏日，
Hioh-khùn-ji̍t,

阿叔𤆬我去參觀伊上班的#新竹科學園區#。
a-tsik tshuā guá khì tsham-kuan i siōng-pan ê #Sin-tik Kho-ha̍k-hn̂g-khu#.

遐的大樓、工廠滿滿是，
Hia ê tuā-lâu, kang-tshiúnn muá-muá-sī, 

阿叔看我真好奇就共我講：
a-tsik khuànn guá tsin hònn-kî tō kā guá kóng:

「早時，
“Tsá-sî,

#臺灣#的發展是靠農業，
#Tâi-uân# ê huat-tián sī khò lông-gia̍p,

後來時代咧進步，
āu--lâi sî-tāi teh tsìn-pōo, 

科技的需要愈來愈濟；
kho-ki ê su-iàu jú lâi jú tsē;

民國#六十九#年，
bîn-kok #la̍k-tsa̍p-káu# nî,

政府就佇#新竹#起一片科學園區，
tsìng-hú tō tī #Sin-tik# khí tsi̍t phiàn kho-ha̍k-hn̂g-khu,

向望科技佇遮來起步。
ǹg-bāng kho-ki tī tsia lâi khí-pōo.

經過遮濟年，
King-kuè tsiah tsē nî, 

這片科學園區愈來愈大，
tsit phiàn kho-ha̍k-hn̂g-khu jú lâi jú tuā,

公司嘛愈來愈濟間，
kong-si mā jú lâi jú tsē king,

各種進步的產品，
kok-tsióng tsìn-pōo ê sán-phín,

先進的發明，
sian-tsìn ê huat-bîng,

靠咱#臺灣#優秀的人才，
khò lán #Tâi-uân# iu-siù ê jîn-tsâi,

一直研究、一直創新，
it-ti̍t gián-kiù, it-ti̍t tshòng-sin,

毋但家己用，
m̄-nā ka-kī iōng,

閣銷對國外去。
koh siau uì kok-guā khì.

這馬，
Tsit-má,

電子、電腦、電信、生物科技是園區的重要產業，
tiān-tsú, tiān-náu, tiān-sìn, sing-bu̍t kho-ki sī hn̂g-khu ê tiōng-iàu sán-gia̍p,

嘛是上趁錢的產品。
mā sī siōng thàn-tsînn ê sán-phín.

原本種果子樹佮茶葉的#黃砂埔#，
Guân-pún tsìng kué-tsí-tshiū kah tê-hio̍h ê #n̂g-sua-poo#,

經過政府的用心推動，
king-kuè tsìng-hú ê iōng-sim thui-tōng,

已經是#臺灣#科技發展的心臟，
í-king sī #Tâi-uân# kho-ki huat-tián ê sim-tsōng,

替咱#臺灣#趁足濟外國人的錢。
thè lán #Tâi-uân# thàn tsiok tsē guā-kok-lâng ê tsînn.

上重要的，
Siōng tiōng-iàu --ê,

#竹科#的產品有真好的品質，
#Tik-kho# ê sán-phín ū tsin hó ê phín-tsit,

受著真濟國家的肯定，
siū-tio̍h tsin tsē kok-ka ê khíng-tīng,

替咱創造了#M.I.T.#的好名聲。」
thè lán tshòng-tsō liáu #M.I.T.# ê hó miâ-siann.”

聽阿叔按呢講，
Thiann a-tsik án-ne kóng,

我感覺這片#新竹科學園區#，
guá kám-kak tsit phiàn #Sin-tik Kho-ha̍k-hn̂g-khu#,

真正是咱#臺灣人#上大的驕傲。
tsin-tsiànn sī lán #Tâi-uân-lâng# siōng tuā ê kiau-ngōo.

國際化的都市 
Kok-tsè-huà ê too-tshī

來#臺北#遮濟工，
Lâi #Tâi-pak# tsiah tsē kang,

恁感覺佗位上好耍？
lín kám-kak tó-uī siōng hó-sńg?

我上愛去踅#臺北##101大樓#，
Guá siōng ài khì se̍h #Tâi-pak# #101 tuā-lâu#,

曠闊、大範閣氣派。
khòng-khuah, tuā-pān koh khì-phài.

買物真方便，
Bé mi̍h tsin hong-piān,

嘛是一種享受，
mā sī tsi̍t tsióng hiáng-siū,

攏袂人𤲍人。
lóng bē lâng kheh lâng.

是啊！
Sī --ah!

遐內底有金融、工商服務、娛樂、生活需求，
Hia lāi-té ū kim-iông, kang-siong ho̍k-bū, ngôo-lo̍k, sing-ua̍h su-kiû,

應有盡有，
ing ū tsīn ū,

是咱#臺灣#的新地標，
sī lán #Tâi-uân# ê sin tē-piau,

嘛是世界上懸的大樓。
mā sī sè-kài siōng kuân ê tuā-lâu.

暗時，
Àm-sî,

徛佇大樓的上頂層，
khiā tī tuā-lâu ê siōng tíng-tsàn,

#臺北#就親像一座不夜城，
#Tâi-pak# tō tshin-tshiūnn tsi̍t tsō put-iā-siânn,

有夠媠閣有夠迷人的。
ū-kàu suí koh ū-kàu bê-lâng --ê.

我上愛坐捷運，
Guá siōng ài tsē tsia̍t-ūn,

毋免等青紅燈，
m̄-bián tán tshenn-âng-ting,

緊閣若咧飛！
kín koh ná teh pue!

嘛愛去動物園看古錐的徛鵝「烏麻糍」，
Mā ài khì tōng-bu̍t-hn̂g khuànn kóo-tsui ê khiā-gô “Oo muâ-tsî” ,

佮偌心適的無尾熊「#愛力克#」。
kah guā sim-sik ê bô-bué-hîm “#愛力克#”.

我嘛是，
Guá mā sī,

我愛看胸前有白毛的#臺灣#烏熊，
guá ài khuànn hing-tsîng ū pe̍h mn̂g ê #Tâi-uân# oo-hîm,

嘛愛看動物園內底的虎、豹、獅、象，
mā ài khuànn tōng-bu̍t-hn̂g lāi-té ê hóo, pà, sai, tshiūnn,

閣有真濟罕咧看過的動物。
koh ū tsin tsē hán teh khuànn-kuè ê tōng-bu̍t. 

#木柵#動物園是#亞洲##上大的，
#Ba̍k-sa# Tōng-bu̍t-hn̂g sī #A-tsiu# siōng tuā --ê,

嘛是娛樂、教育、研究、保育結合的動物園，
mā sī ngôo-lo̍k, kàu-io̍k, gián-kiù, pó-io̍k kiat-ha̍p ê tōng-bu̍t-hn̂g,

也是囡仔上佮意去的所在。
iā-sī gín-á siōng kah-ì khì ê sóo-tsāi.

#臺北#佮以前無仝款啊！
#Tâi-pak# kah í-tsîng bô kāng-khuán --ah!

捷運予#臺北#的交通變甲真方便、四序、清氣，
Tsia̍t-ūn hōo #Tâi-pak# ê kau-thong piàn kah tsin hong-piān, sù-sī, tshing-khì,

正港是現代化的國際都市。
tsiànn-káng sī hiān-tāi-huà ê kok-tsè too-tshī.

後山的花園―#花蓮 #
Āu-suann ê hue-hn̂g－#Hua-liân#

#花蓮#有山有水，
#Hua-liân# ū suann ū tsuí,

風景上蓋媠。
hong-kíng siōng-kài suí.

#太魯閣#是國家公園，
#Thài-lóo-kooh# sī kok-ka-kong-hn̂g,

#九曲洞#有#九#彎#十八#斡。
#Kiú-khiok-tōng# ū #káu# uan #tsa̍p-peh# uat.

#秀姑巒溪#來泛舟；
#Siù-koo-luân-khe# lâi huàn-tsiu;

#太平洋頂#看海翁，
#Thài-pîng-iûnn-tíng# khuànn hái-ang,

心情開闊閣輕鬆。
sim-tsîng khui-khuah koh khin-sang.

大理石是雕刻的好石材，
Tāi-lí-tsio̍h sī tiau-khik ê hó tsio̍h-tsâi,

扁食湯料好閣實在，
pián-si̍t-thng liāu hó koh si̍t-tsāi,

#花蓮薯#綿綿鬆鬆甜閣芳，
#Hua-liân-tsî# mî-mî sang-sang tinn koh phang,

攏是觀光客的最愛。
lóng sī kuan-kong-kheh ê tsuè ài.

#阿美族#逐年的豐年祭，
#A-bí-tso̍k# ta̍k nî ê Hong-nî-tsè,

用歌用舞來鬧熱；
iōng kua iōng bú lâi lāu-jia̍t;

誠心誠意謝天地，
sîng-sim sîng-ì siā thinn-tē,

先住民有文化，
sian-tsū-bîn ū bûn-huà,

請你親身來體會。
tshiánn lí tshin-sin lâi thé-huē.

繁華的港都―#高雄#
Huân-huâ ê káng-too－#Ko-hiông#

來去！來去！
Lâi-khì! Lâi-khì!

今仔日我佮阿公真歡喜，
Kin-á-ji̍t guá kah a-kong tsin huann-hí,

坐飛行機對#澎湖#飛出去。
tsē hue-lîng-ki uì #Phênn-ôo# pue --tshut-khì.

坐佇艙內真四序，
tsē tī tshng-lāi tsin sù-sī,

欣賞窗外好景緻。
him-sióng thang-guā hó kíng-tì.

椅仔坐猶未燒，
Í-á tsē iáu-buē sio,

#壽山#佮#高雄港#就有看見。
#Siū-san# kah #Ko-hiông-káng# tō ū khuànn-kìnn.

上元暝，
Siōng-guân-mê,

#愛河#的岸邊親像夜市，
#Ài-hô# ê huānn-pinn tshin-tshiūnn iā-tshī,

五彩的燈光照著四周圍，
ngóo-tshái ê ting-kng tsiò-tio̍h sì-tsiu-uî,

#愛河#的水面光焱焱，
#Ài-hô# ê tsuí-bīn kng-iānn-iānn,

燈會的煙火閃爍像流星，
ting-huē ê ian-hué siám-sih tshiūnn liû-tshenn,

人人看甲笑嘻嘻。
lâng-lâng khuànn kah tshiò-hi-hi.

隔工，
Keh-kang,

佮阿公坐渡船去#旗津#，
kah a-kong tsē tōo-tsûn khì #Kî-tin#,

欲共叔公做生日。
beh kā tsik-kong tsò senn-ji̍t.

叔公人緣好，
Tsik-kong lâng-iân hó,

人人攏呵咾；
lâng-lâng lóng o-ló;

人面闊、輕尻川，
lâng-bīn khuah, khin kha-tshng,

伊講服務鄉親上快活，
i kóng ho̍k-bū hiong-tshin siōng khuìnn-ua̍h, 

同鄉會的理事長就做袂煞。
Tông-hiong-huē ê lí-sū-tiúnn tō tsò bē suah.

叔公𤆬我去peh#壽山#，
Tsik-kong tshuā guá khì peh #Siū-san#,

動物園的動物真趣味，
tōng-bu̍t-hn̂g ê tōng-bu̍t tsin tshù-bī,

園內的猴山仔上狡怪，
hn̂g-lāi ê kâu-san-á siōng káu-kuài,

人人耍甲快樂閣開懷。
lâng-lâng sńg kah khuài-lo̍k koh khai-huâi.

#壽山#懸懸地理好，
#Siū-san# kuân-kuân tē-lí hó,

#高雄#靠伊來倚護，
#Ko-hiông# khò i lâi uá-hōo, 

有公園、有山洞、有大廟、有古蹟，
ū kong-hn̂g, ū suann-tōng, ū tuā biō, ū kóo-tsik,

徛佇遮攏有好出路。
khiā tī tsia lóng ū hó tshut-lōo.

黃昏行到#西子灣#，
Hông-hun kiânn kàu #Se-á-uân#,

海墘好行心袂煩，
hái-kînn hó kiânn sim bē huân,

日頭紅紅照大海，
ji̍t-thâu âng-âng tsiò tuā-hái,

金金黃黃予人愛。
kim-kim-n̂g-n̂g hōo lâng ài.

#高雄#是繁華的大都市，
#Ko-hiông# sī huân-huâ ê tuā too-tshī,

也是#澎湖人#出外拍拚的新天地，
iā-sī #Phênn-ôo-lâng# tshut-guā phah-piànn ê sin thinn-tē,

佇溼溼鹹鹹的海風中，
tī sip-sip-kiâm-kiâm ê hái-hong-tiong,

愛會記得鄉親厚厚的人情味。
ài ē-kì-tit hiong-tshin kāu-kāu ê jîn-tsîng-bī.

