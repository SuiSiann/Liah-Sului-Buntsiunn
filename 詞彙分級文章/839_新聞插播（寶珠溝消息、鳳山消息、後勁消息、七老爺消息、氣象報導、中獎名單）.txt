839 新聞插播（寶珠溝消息、鳳山消息、後勁消息、七老爺消息、氣象報導、中獎名單）

新聞插播，
Sin-bûn tshah-pòo, 

#寶珠溝#消息，
#Pó-tsu-kau# siau-sit, 

蹛佇咧#寶珠溝#的#俊清仔#呢，
tuà tī-leh #Pó-tsu-kau# ê #Tsùn-tshing--á# --neh, 

眼看時機遮爾䆀，
gán khuànn sî-ki tsiah-nī bái, 

所以將伊這幾年所儉的錢呢，
sóo-í tsiong i tsit kuí nî sóo khiām ê tsînn --neh, 

全部挈出來呢開#一#間派出所。
tsuân-pōo khe̍h --tshut-lâi --neh khui #tsi̍t# king phài-tshut-sóo. 

伊講呢因為資本有限，
I kóng --neh in-uī tsu-pún iú-hān, 

所以先開#一#間派出所暫時做派出所的所長，
sóo-í sing khui #tsi̍t# king phài-tshut-sóo tsiām-sî tsò phài-tshut-sóo ê sóo-tiúnn, 

等日後呢生理若較穩定，
tán ji̍t-āu --neh sing-lí nā khah ún-tīng, 

收入袂䆀的時陣，
siu-ji̍p bē-bái ê sî-tsūn, 

跤數倩一寡，
kha-siàu tshiànn --tsi̍t-kuá, 

伊考慮欲擴大營業，
i khó-lū beh khok-tāi îng-gia̍p, 

開一間分局做分局長，
khui tsi̍t king hun-kio̍k tsò hun-kio̍k-tiúnn, 

不過#俊清仔#私下共#恆春仔#講呢，
put-kò Tsùn-tshing--á su-hā kā Hîng-tshun--á kóng --neh, 

伊未來的目標呢是欲開#一#間警政署，
i bī-lâi ê bo̍k-piau --neh sī beh khui #tsi̍t# king kíng-tsìng-sú, 

家己做署長，
ka-kī tsò sú-tiúnn, 

不過呢這是愛靠努力佮拍拚才有法度的。
put-kò --neh tse sī ài khò lóo-li̍k kah phah-piànn tsiah ū huat-tōo --ê. 

#恆春仔#佇遮呢送俊清仔一句話，
#Hîng-tshun--á# tī tsia --neh sàng Tsùn-tshing--á tsi̍t kù uē, 

有夢上媠，
ū bāng siāng suí, 

你想予死。
lí siūnn hōo sí.

#鳳山#消息，
#Hōng-suann# siau-sit, 

#鳳山#首惡份子#郎仔#呢，
#Hōng-suann# siú ònn hūn-tsú #Lông--á# --neh, 

參加行政院勞工委員會職業訓練局，
tsham-ka hîng-tsìng-īnn lô-kang uí-uân-huē tsit-gia̍p hùn-liān-kio̍k, 

所辦理的甲級鱸鰻技能檢定呢，
sóo pān-lí ê kah kip lôo-muâ ki-lîng kiám-tīng --neh, 

這馬已經挈著甲級鱸鰻的牌照囉，
tsit-má í-king khe̍h-tio̍h kah kip lôo-muâ ê pâi-tsiàu --looh, 

而且呢伊這擺考試學科佮術科的
jî-tshiánn --neh i tsit pái khó-tshì ha̍k-kho kah su̍t-kho ê 

分數呢是全國上懸的，
hun-sòo --neh sī tsuân-kok siāng kuân --ê, 

行政院勞工委員會的主委呢
hîng-tsìng-īnn lô-kang uí-uân-huē ê tsú-uí --neh 

閣頒發一張無期徒刑的判決書共伊鼓勵，
koh pan-huat tsi̍t tiunn bû-kî tôo-hîng ê phuànn-kuat-su kā i kóo-lē, 

#恆春仔#佇遮也真歡喜#郎仔#
#Hîng-tshun--á# tī tsia ā tsin huann-hí #Lông--á#

會當考著甲級鱸鰻的牌照。
ē-tàng khó tio̍h kah kip lôo-muâ ê pâi-tsiàu.

後勁消息，
Āu-ngē siau-sit, 

蹛佇咧#後勁#的#國昌仔#呢，
tuà tī-leh #Āu-ngē# ê #Kok-tshiong--á# --neh, 

厝欲敲掉重起，
tshù beh khà-tiāu tîng khí, 

不過呢遭受in厝邊頭尾的反對，
put-kò --neh tso-siū in tshù-pinn-thâu-bué ê huán-tuì, 

根據當地的鄰長姆仔講呢，
kin-kì tong-tē ê lîn-tiúnn ḿ--á kóng --neh, 

這厝若敲掉重起呢，
tse tshù nā khà-tiāu tîng khí --neh, 

會影響著附近的地基以及著徛家的安全，
ē íng-hióng tio̍h hù-kīn ê tē-ki í-ki̍p tio̍h khiā-ke ê an-tsuân, 

若是#國昌仔#呢硬欲將厝敲掉，
nā-sī #Kok-tshiong--á# --neh ngē beh tsiong tshù khà-tiāu, 

伊無排除欲發動抗爭。
i bô pâi-tû beh huat-tōng khòng-tsing. 

#國昌仔#看著情勢不對呢，
#Kok-tshiong--á# khuànn-tio̍h tsîng-sè put-tuì --neh, 

所以共#恆春仔#講，
sóo-í kā #Hîng-tshun--á# kóng, 

伊會去做一塊kha̋ng-páng，
i ē khì tsò tsi̍t tè kha̋ng-páng, 

內底共寫#美國#在#台#協會
lāi-té kā siá #Bí-kok# tsāi #Tâi# hia̍p-huē 

#高雄#分會#後勁#辦事處，
#Ko-hiông# hun-huē #Āu-ngē# pān-sū-tshù, 

看#賓拉登#呢會去將in兜炸掉無，
khuànn #賓拉登# --neh ē khì tsiong in tau tsà-tiāu --bô, 

若是炸掉，
nā-sī tsà-tiāu, 

伊就省事事省囉。
i tō síng sū sū síng --looh.

#七老爺#消息，
#Tshit-lāu-iâ# siau-sit, 

蹛佇咧#七老爺#的大箍呆#王#呢，
tuà tī-leh #Tshit-lāu-iâ# ê tuā-khoo-tai #Ông# --neh, 

佇今仔日去#火鍋王#食火鍋的時，
tī kin-á-ji̍t khì #Hué-ko-ông# tsia̍h hué-ko ê sî, 

竟然食甲欲完發現鼎底呢有一隻胡蠅啦。
kìng-jiân tsia̍h kah beh uân huat-hiān tiánn-té --neh ū tsi̍t tsiah hôo-sîn --lah. 

大箍呆#王#十分的受氣呢，
Tuā-khoo-tai #Ông# tsa̍p-hun ê siū-khì --neh, 

趕緊叫頭家來，
kuánn-kín kiò thâu-ke lâi, 

並且要求頭家呢負責賠償，
pīng-tshiánn iau-kiû thâu-ke --neh hū-tsik puê-siông, 

頭家看著表示講乎，
thâu-ke khuànn--tio̍h piáu-sī kóng --honnh, 

對著這隻胡蠅的自殺行為呢，
tuì tio̍h tsit tsiah hôo-sîn ê tsū-sat hîng-uî --neh, 

伊無欲負責，
i bô beh hū-tsik, 

大箍呆#王#只有叫警察來主持公道囉。
tuā-khoo-tai #Ông# tsí-ū kiò kíng-tshat lâi tsú-tshî kong-tō --looh. 

警方表示呢，
Kíng-hong piáu-sī --neh, 

這件案件呢非常的複雜，
tsit kiānn àn-kiānn --neh hui-siông ê ho̍k-tsa̍p, 

愛等檢察官佮法醫進行驗屍，
ài tán kiám-tshat-kuann kah huat-i tsìn-hîng giām-si, 

才有法度判斷講，
tsiah ū huat-tōo phuànn-tuàn kóng, 

這隻胡蠅是生前落水，
tsit tsiah hôo-sîn sī senn tsîng lo̍h-tsuí, 

抑是死後落水，
ia̍h-sī sí āu lo̍h-tsuí, 

請聽眾繼續鎖定番薯之聲
tshiánn thiann-tsiòng kè-sio̍k só-tīng Han-tsî-tsi-siann 

廣播電台新聞插播的後續發展。
kóng-pòo tiān-tâi sin-bûn tshah-pòo ê āu-sio̍k huat-tián.

氣象報導，
Khì-siōng pò-tō, 

根據蹛佇咧#左營##翠鳳#社區
kin-kì tuà tī-leh #Tsó-iânn# #Tshuì-hōng# siā-khu 

的阿桑#E-khooh#共#恆春仔#講呢，
ê a-sáng #E-khooh# kā #Hîng-tshun--á# kóng --neh, 

伊這幾工骨頭攏會痠疼，
i tsit kuí kang kut-thâu lóng ē sng-thiànn, 

所以明仔載一定會落雨，
sóo-í bîn-á-tsài it-tīng ē lo̍h-hōo, 

這是伊著風溼十幾年來的經驗，
tse sī i tio̍h hong-sip tsa̍p-kuí nî lâi ê king-giām, 

#恆春仔#佇遮提醒呢，
#Hîng-tshun--á# tī tsia thê-tshínn --neh, 

明仔載欲出門的聽眾朋友會記得紮雨衣、雨傘。
bîn-á-tsài beh tshut-mn̂g ê thiann-tsiòng pîng-iú ē-kì-lit tsah hōo-i, hōo-suànn. 

風颱動態，
Hong-thai tōng-thài, 

真久無佇空中呢佮咱聽眾朋友
tsin kú bô tī khong-tiong --neh kah lán thiann-tsiòng pîng-iú 

見面的風颱#mőo-lìng-kuh#，
kìnn-bīn ê hong-thai #mőo-lìng-kuh#, 

前幾工仔呢#email##恆春的#，
tsîng kuí-kang-á --neh #email# #Hîng-tshun--ê#, 

愛我佇空中呢向各位
ài guá tī khong-tiong --neh hiòng kok-uī 

聽眾朋友請安問好，
thiann-tsiòng pîng-iú tshíng-an mn̄g hó, 

伊講過一站仔呢伊閣會再出江湖，
i kóng kuè --tsi̍t-tsām-á --neh i koh ē tsài tshut kang-ôo, 

#恆春仔#佇遮較僭權
#Hîng-tshun--á# tī tsia khah tsiàm-khuân 

替聽眾朋友向#mőo-lìng-kuh#問好，
thè thiann-tsiòng pîng-iú hiòng #mőo-lìng-kuh# mn̄g hó, 

若欲知影風颱最新的動態呢，
nā beh tsai-iánn hong-thai tsuè sin ê tōng-thài --neh, 

請鎖定本台風颱動態報導。
tshiánn só-tīng pún tâi hong-thai tōng-thài pò-tō.

咱這馬欲來宣佈這擺
Lán tsit-má beh lâi suan-pòo tsit pái 

#恆春仔#工商服務有寄回卡的聽眾，
#Hîng-tshun--á# kang siong ho̍k-bū ū kià huê-khah ê thiann-tsiòng, 

摸彩中獎的名單，
moo-tshái tiòng-tsióng ê miâ-tuann, 

欲宣佈中獎名單進前呢，
beh suan-pòo tiòng-tsióng miâ-tuann tsìn-tsîng --neh, 

咱先感謝這擺呢提供獎品的單位，
lán sing kám-siā tsit pái --neh thê-kiong tsióng-phín ê tan-uī, 

對著in的參與呢，
tuì tio̍h in ê tsham-ú --neh, 

#恆春仔#十分的感謝。
#Hîng-tshun--á# tsa̍p-hun ê kám-siā. 

首先，
Siú-sian, 

咱來宣佈#第四#獎，
lán lâi suan-pòo #tē-sì# tsióng, 

咱蹛佇咧#臺北縣##淡水#的#王##昭華#
lán tuà tī-leh #Tâi-pak-kuān# #Tām-tsuí# ê #Ông# #Tsiau-huâ# 

小姐獨得國防部提供的一空五榴砲一座，
sió-tsiá to̍k tit Kok-hông-pōo thê-kiong ê it khòng ngóo liû-phàu tsi̍t tsō, 

#105榴砲一座#，
#105榴砲一座#, 

咱恭喜#王##昭華#小姐會當著獎。
lán kiong-hí #Ông# #Tsiau-huâ# sió-tsiá ē-tàng tio̍h-tsióng. 

#第三#獎呢是蹛佇咧
#Tē-sann# tsióng --neh sī tuà tī-leh 

#桃園市##黃##宏一#先生呢，
#Thô-hn̂g-tshī# #N̂g# #Hông-it# sian-sinn --neh, 

得著電力公司所提供的核廢料#三#桶，
tit-tio̍h tiān-li̍k kong-si sóo thê-kiong ê hi̍k-huì-liāu #sann# tháng, 

恭喜、恭喜，
kiong-hí, kiong-hí, 

這核廢料真正袂䆀，
tse hi̍k-huì-liāu tsin-tsiànn buē-bái, 

二獎呢是蹛佇咧#高雄##哈瑪星#的#Eric#先生，
jī tsióng --neh sī tuà tī-leh #Ko-hiông# #Ha-má-sing# ê #Eric# sian-sinn, 

得著#高雄#養工處所提供的
tit-tio̍h #Ko-hiông# Ióng-kang-tshù sóo thê-kiong ê 

十公尺懸的大王椰子一欉，
tsa̍p kong-tshioh kuân ê tāi-ông iâ-tsí tsi̍t tsâng, 

uah！
uah! 

這卯死矣，
Tse báu--sí --ah, 

卯死矣，
báu--sí --ah, 

嘿嘿，
heh heh, 

這頭獎是袂細的獎喔！
tse thâu-tsióng sī buē sè ê tsióng --ooh! 

頭獎是蹛佇咧#臺南市##黃##秋燕#小姐，
Thâu-tsióng sī tuà tī-leh #Tâi-lâm-tshī# #N̂g# #Tshiu-iàn# sió-tsiá, 

得著#番薯#電信公司的基地台一座，
tit-tio̍h #Han-tsî# tiān-sìn kong-si ê ki-tē-tâi tsi̍t tsō, 

恭喜、恭喜，
kiong-hí, kiong-hí, 

哈哈，
ha ha, 

咱這馬欲來宣佈的是特獎，
lán tsit-má beh lâi suan-pòo --ê sī ti̍k-tsióng, 

恭喜蹛佇#臺中市##邱##海光#先生，
kiong-hí tuà tī #Tâi-tiong-tshī# #Khu# #Hái-kong# sian-sinn, 

得著環保署提供的焚化爐一座。
tit-tio̍h Khuân-pó-sú thê-kiong ê hûn-huà-lôo tsi̍t tsō. 

賰的普獎呢，
Tshun--ê phóo-tsióng --neh, 

等節目散了後呢，
tán tsiat-bo̍k suànn liáu-āu --neh, 

咱才閣抽出，
lán tsiah koh thiu tshut, 

普獎的獎品呢是#恆春仔#用過的齒戳一枝，
phóo tsióng ê tsióng-phín --neh sī #Hîng-tshun--á# iōng--kuè ê khí-thok tsi̍t ki, 

阮會一一通知著獎的人，
guán ē it it thong-ti tio̍h-tsióng ê lâng, 

前往領獎，
tsiân-óng niá tsióng, 

啊若無著獎的遮的聽眾朋友呢，
ah nā bô tio̍h-tsióng ê tsia-ê thiann-tsiòng pîng-iú --neh, 

對恁也誠歹勢，
tuì lín iā tsiânn pháinn-sè, 

不過#恆春仔#佇遮呢會當送你「這條歌」。
put-kò #Hîng-tshun--á# tī tsia --neh ē-tàng sàng lí “tsit tiâu kua”. 

「喂！
“Ueh! 

這條歌毋緊放。」
Tsit tiâu kua m̄ kín pàng.” 

「你是欲放啥貨啦？」
“Lí sī beh pàng siánn-huè --lah?” 

「啊放這條歌啊！」
“Ah pàng tsit tiâu kua --ah!” 

「啥物這條歌？」
“Siánn-mih tsit tiâu kua?” 

「遮啦！
“Tsia --lah, 

遮啦！
tsia --lah, 

這條歌有看著無？
tsit tiâu kua ū khuànn--tio̍h --bô? 

這條歌！」
Tsit tiâu kua!” 

「這歌名哪會遮奇怪啦！
“Tse kua-miâ ná ē tsiah kî-kuài --lah! 

好，
Hó, 

好，
hó, 

放這條歌。」
pàng tsit tiâu kua.”

