839 新聞插播（寶珠溝消息、鳳山消息、後勁消息、七老爺消息、氣象報導、中獎名單）

新聞插播，
Sin-bûn tshah-pòo, 

寶珠溝消息，
Pó-tsu-kau siau-sit, 

蹛佇咧寶珠溝的俊清仔呢，
tuà tī-leh Pó-tsu-kau ê Tsùn-tshing--á --neh, 

眼看時機遮爾䆀，
gán khuànn sî-ki tsiah-nī bái, 

所以將伊這幾年所儉的錢呢，
sóo-í tsiong i tsit kuí nî sóo khiām ê tsînn --neh, 

全部挈出來呢開一間派出所。
tsuân-pōo khe̍h --tshut-lâi --neh khui tsi̍t king phài-tshut-sóo. 

伊講呢因為資本有限，
I kóng --neh in-uī tsu-pún iú-hān, 

所以先開一間派出所暫時做派出所的所長，
sóo-í sing khui tsi̍t king phài-tshut-sóo tsiām-sî tsò phài-tshut-sóo ê sóo-tiúnn, 

等日後呢生理若較穩定，
tán ji̍t-āu --neh sing-lí nā khah ún-tīng, 

收入袂䆀的時陣，
siu-ji̍p bē-bái ê sî-tsūn, 

跤數倩一寡，
kha-siàu tshiànn --tsi̍t-kuá, 

伊考慮欲擴大營業，
i khó-lū beh khok-tāi îng-gia̍p, 

開一間分局做分局長，
khui tsi̍t king hun-kio̍k tsò hun-kio̍k-tiúnn, 

不過俊清仔私下合恆春仔講呢，
put-kò Tsùn-tshing--á su-hā kā Hîng-tshun--á kóng --neh, 

伊未來的目標呢是欲開一間警政署，
i bī-lâi ê bo̍k-piau --neh sī beh khui tsi̍t king kíng-tsìng-sú, 

家己做署長，
ka-kī tsò sú-tiúnn, 

不過呢這是愛靠努力佮拍拚才有法度的。
put-kò --neh tse sī ài khò lóo-li̍k kah phah-piànn tsiah ū huat-tōo --ê. 

恆春仔佇遮呢送俊清仔一句話，
Hîng-tshun--á tī tsia --neh sàng Tsùn-tshing--á tsi̍t kù uē, 

有夢上媠，
ū bāng siāng suí, 

你想予死。
lí siūnn hōo sí.

鳳山消息，
Hōng-suann siau-sit, 

鳳山首惡份子郎仔呢，
Hōng-suann siú ònn hūn-tsú Lông--á --neh, 

參加行政院勞工委員會職業訓練局，
tsham-ka hîng-tsìng-īnn lô-kang uí-uân-huē tsit-gia̍p hùn-liān-kio̍k, 

所辦理的甲級鱸鰻技能檢定呢，
sóo pān-lí ê kah kip lôo-muâ ki-lîng kiám-tīng --neh, 

這馬已經挈著甲級鱸鰻的牌照囉，
tsit-má í-king khe̍h-tio̍h kah kip lôo-muâ ê pâi-tsiàu --looh, 

而且呢伊這擺考試學科佮術科的分數呢是全國上懸的，
jî-tshiánn --neh i tsit pái khó-tshì ha̍k-kho kah su̍t-kho ê hun-sòo --neh sī tsuân-kok siāng kuân --ê, 

行政院勞工委員會的主委呢閣頒發一張無期徒刑的判決書共伊鼓勵，
hîng-tsìng-īnn lô-kang uí-uân-huē ê tsú-uí --neh koh pan-huat tsi̍t tiunn bû-kî tôo-hîng ê phuànn-kuat-su kā i kóo-lē, 

恆春仔佇遮也真歡喜郎仔會當考著甲級鱸鰻的牌照。
Hîng-tshun--á tī tsia ā tsin huann-hí Lông--á ē-tàng khó tio̍h kah kip lôo-muâ ê pâi-tsiàu.

後勁消息，
Āu-ngē siau-sit, 

蹛佇咧後勁的國昌仔呢，
tuà tī-leh Āu-ngē ê Kok-tshiong--á --neh, 

厝欲敲掉重起，
tshù beh khà-tiāu tîng khí, 

不過呢遭受in厝邊頭尾的反對，
put-kò --neh tso-siū in tshù-pinn-thâu-bué ê huán-tuì, 

根據當地的鄰長姆仔講呢，
kin-kì tong-tē ê lîn-tiúnn ḿ--á kóng --neh, 

這厝若敲掉重起呢，
tse tshù nā khà-tiāu tîng khí --neh, 

會影響著附近的地基以及著徛家的安全，
ē íng-hióng tio̍h hù-kīn ê tē-ki í-ki̍p tio̍h khiā-ke ê an-tsuân, 

若是國昌仔呢硬欲將厝敲掉，
nā-sī Kok-tshiong--á --neh ngē beh tsiong tshù khà-tiāu, 

伊無排除欲發動抗爭。
i bô pâi-tû beh huat-tōng khòng-tsing. 

國昌仔看著情勢不對呢，
Kok-tshiong--á khuànn-tio̍h tsîng-sè put-tuì --neh, 

所以共恆春仔講，
sóo-í kā Hîng-tshun--á kóng, 

伊會去做一塊kha̋ng-páng，
i ē khì tsò tsi̍t tè kha̋ng-páng, 

內底共寫美國在台協會高雄分會後勁辦事處，
lāi-té kā siá Bí-kok tsāi tâi hia̍p-huē Ko-hiông hun-huē Āu-ngē pān-sū-tshù, 

看#賓拉登#呢會去將in兜炸掉無，
khuànn #賓拉登# --neh ē khì tsiong in tau tsà-tiāu --bô, 

若是炸掉，
nā-sī tsà-tiāu, 

伊就省事事省囉。
i tō síng sū sū síng --looh.

七老爺消息，
Tshit-lāu-iâ siau-sit, 

蹛佇咧七老爺的大箍呆王呢，
tuà tī-leh Tshit-lāu-iâ ê tuā-khoo-tai Ông --neh, 

佇今仔日去火鍋王食火鍋的時，
tī kin-á-ji̍t khì Hué-ko-ông tsia̍h hué-ko ê sî, 

竟然食甲欲完發現鼎底呢有一隻胡蠅啦。
kìng-jiân tsia̍h kah beh uân huat-hiān tiánn-té --neh ū tsi̍t tsiah hôo-sîn --lah. 

大箍呆王十分的受氣呢，
Tuā-khoo-tai Ông tsa̍p-hun ê siū-khì --neh, 

趕緊叫頭家來，
kuánn-kín kiò thâu-ke lâi, 

並且要求頭家呢負責賠償，
pīng-tshiánn iau-kiû thâu-ke --neh hū-tsik puê-siông, 

頭家看著表示講乎，
thâu-ke khuànn--tio̍h piáu-sī kóng --honnh, 

對著這隻胡蠅的自殺行為呢，
tuì tio̍h tsit tsiah hôo-sîn ê tsū-sat hîng-uî --neh, 

伊無欲負責，
i bô beh hū-tsik, 

大箍呆王只有叫警察來主持公道囉。
tuā-khoo-tai Ông tsí-ū kiò kíng-tshat lâi tsú-tshî kong-tō --looh. 

警方表示呢，
Kíng-hong piáu-sī --neh, 

這件案件呢非常的複雜，
tsit kiānn àn-kiānn --neh hui-siông ê ho̍k-tsa̍p, 

愛等檢察官佮法醫進行驗屍，
ài tán kiám-tshat-kuann kah huat-i tsìn-hîng giām-si, 

才有法度判斷講，
tsiah ū huat-tōo phuànn-tuàn kóng, 

這隻胡蠅是生前落水，
tsit tsiah hôo-sîn sī senn tsîng lo̍h-tsuí, 

抑是死後落水，
ia̍h-sī sí āu lo̍h-tsuí, 

請聽眾繼續鎖定番薯之聲廣播電台新聞插播的後續發展。
tshiánn thiann-tsiòng kè-sio̍k só-tīng Han-tsî-tsi-siann kóng-pòo tiān-tâi sin-bûn tshah-pòo ê āu-sio̍k huat-tián.

氣象報導，
Khì-siōng pò-tō, 

根據蹛佇咧左營翠鳳社區的阿桑#E-khooh#共恆春仔講呢，
kin-kì tuà tī-leh Tsó-iânn Tshuì-hōng siā-khu ê a-sáng #E-khooh# kā Hîng-tshun--á kóng --neh, 

伊這幾工骨頭攏會痠疼，
i tsit kuí kang kut-thâu lóng ē sng-thiànn, 

所以明仔載一定會落雨，
sóo-í bîn-á-tsài it-tīng ē lo̍h-hōo, 

這是伊著風濕十幾年來的經驗，
tse sī i tio̍h hong-sip tsa̍p-kuí nî lâi ê king-giām, 

恆春仔佇遮提醒呢，
Hîng-tshun--á tī tsia thê-tshínn --neh, 

明仔載欲出門的聽眾朋友會記得紮雨衣、雨傘。
bîn-á-tsài beh tshut-mn̂g ê thiann-tsiòng pîng-iú ē-kì-lit tsah hōo-i, hōo-suànn. 

風颱動態，
Hong-thai tōng-thài, 

真久無佇空中呢佮咱聽眾朋友見面的風颱#mőo-lìng-kuh#，
tsin kú bô tī khong-tiong --neh kah lán thiann-tsiòng pîng-iú kìnn-bīn ê hong-thai #mőo-lìng-kuh#, 

前幾工仔呢#email#恆春的，
tsîng kuí-kang-á --neh #email# Hîng-tshun--ê, 

愛我佇空中呢向各位聽眾朋友請安問好，
ài guá tī khong-tiong --neh hiòng kok-uī thiann-tsiòng pîng-iú tshíng-an mn̄g hó, 

伊講過一站仔呢伊閣會再出江湖，
i kóng kuè --tsi̍t-tsām-á --neh i koh ē tsài tshut kang-ôo, 

恆春仔佇遮較僭權替聽眾朋友向#mőo-lìng-kuh#問好，
Hîng-tshun--á tī tsia khah tsiàm-khuân thè thiann-tsiòng pîng-iú hiòng #mőo-lìng-kuh# mn̄g hó, 

若欲知影風颱最新的動態呢，
nā beh tsai-iánn hong-thai tsuè sin ê tōng-thài --neh, 

請鎖定本台風颱動態報導。
tshiánn só-tīng pún tâi hong-thai tōng-thài pò-tō.

咱這馬欲來宣佈這擺恆春仔工商服務有寄回卡的聽眾，
Lán tsit-má beh lâi suan-pòo tsit pái Hîng-tshun--á kang siong ho̍k-bū ū kià huê-khah ê thiann-tsiòng, 

摸彩中獎的名單，
moo-tshái tiòng-tsióng ê miâ-tuann, 

欲宣佈中獎名單進前呢，
beh suan-pòo tiòng-tsióng miâ-tuann tsìn-tsîng --neh, 

咱先感謝這擺呢提供獎品的單位，
lán sing kám-siā tsit pái --neh thê-kiong tsióng-phín ê tan-uī, 

對著in的參與呢，
tuì tio̍h in ê tsham-ú --neh, 

恆春仔十分的感謝。
Hîng-tshun--á tsa̍p-hun ê kám-siā. 

首先，
Siú-sian, 

咱來宣佈第四獎，
lán lâi suan-pòo tē-sì tsióng, 

咱蹛佇咧臺北縣淡水的王昭華小姐獨得國防部提供的一空五榴砲一座，
lán tuà tī-leh Tâi-pak-kuān Tām-tsuí ê Ông Tsiau-huâ sió-tsiá to̍k tit Kok-hông-pōo thê-kiong ê it khòng ngóo liû phàu tsi̍t tsō, 

#105榴砲一座#，
#105榴砲一座#, 

咱恭喜王昭華小姐會當著獎。
lán kiong-hí Ông Tsiau-huâ sió-tsiá ē-tàng tio̍h-tsióng. 

第三獎呢是蹛佇咧桃園市黃宏一先生呢，
Tē-sann tsióng --neh sī tuà tī-leh Thô-hn̂g-tshī N̂g Hông-it sian-sinn --neh, 

得著電力公司所提供的核廢料三桶，
tit-tio̍h tiān-li̍k kong-si sóo thê-kiong ê hi̍k-huì-liāu sann tháng, 

恭喜、恭喜，
kiong-hí, kiong-hí, 

這核廢料真正袂䆀，
tse hi̍k-huì-liāu tsin-tsiànn buē-bái, 

二獎呢是蹛佇咧高雄哈瑪星的#Eric#先生，
jī tsióng --neh sī tuà tī-leh Ko-hiông Ha-má-sing ê #Eric# sian-sinn, 

得著高雄養工處所提供的十公尺懸的大王椰子一欉，
tit-tio̍h Ko-hiông Ióng-kang-tshù sóo thê-kiong ê tsa̍p kong-tshioh kuân ê tāi-ông iâ-tsí tsi̍t tsâng, 

uah！
uah! 

這卯死矣，
Tse báu--sí --ah, 

卯死矣，
báu--sí --ah, 

嘿嘿，
heh heh, 

這頭獎是袂細的獎喔！
tse thâu-tsióng sī buē sè ê tsióng --ooh! 

頭獎是蹛佇咧臺南市黃秋燕小姐，
Thâu-tsióng sī tuà tī-leh Tâi-lâm-tshī N̂g Tshiu-iàn sió-tsiá, 

得著番薯電信公司的基地台一座，
tit-tio̍h Han-tsî tiān-sìn kong-si ê ki-tē-tâi tsi̍t tsō, 

恭喜、恭喜，
kiong-hí, kiong-hí, 

哈哈，
ha ha, 

咱這馬欲來宣佈的是特獎，
lán tsit-má beh lâi suan-pòo --ê sī ti̍k-tsióng, 

恭喜蹛佇臺中市邱海光先生，
kiong-hí tuà tī Tâi-tiong-tshī Khu Hái-kong sian-sinn, 

得著環保署提供的焚化爐一座。
tit-tio̍h Khuân-pó-sú thê-kiong ê hûn-huà-lôo tsi̍t tsō. 

賰的普獎呢，
Tshun--ê phóo-tsióng --neh, 

等節目散了後呢，
tán tsiat-bo̍k suànn liáu-āu --neh, 

咱才閣抽出，
lán tsiah koh thiu tshut, 

普獎的獎品呢是恆春仔用過的齒戳一枝，
phóo tsióng ê tsióng-phín --neh sī Hîng-tshun --á iōng--kuè ê khí-thok tsi̍t ki, 

阮會一一通知著獎的人，
guán ē it it thong-ti tio̍h-tsióng ê lâng, 

前往領獎，
tsiân-óng niá tsióng, 

啊若無著獎的遮的聽眾朋友呢，
ah nā bô tio̍h-tsióng ê tsia-ê thiann-tsiòng pîng-iú --neh, 

對恁也誠歹勢，
tuì lín iā tsiânn pháinn-sè, 

不過恆春仔佇遮呢會當送你「這條歌」。
put-kò Hîng-tshun--á tī tsia --neh ē-tàng sàng lí “tsit tiâu kua”. 

「喂！
“Ueh! 

這條歌毋緊放。」
Tsit tiâu kua m̄ kín pàng.” 

「你是欲放啥貨啦？」
“Lí sī beh pàng siánn-huè --lah?” 

「啊放這條歌啊！」
“Ah pàng tsit tiâu kua --ah!” 

「啥物這條歌？」
“Siánn-mih tsit tiâu kua?” 

「遮啦！
“Tsia --lah, 

遮啦！
tsia --lah, 

這條歌有看著無？
tsit tiâu kua ū khuànn--tio̍h --bô? 

這條歌！」
Tsit tiâu kua!” 

「這歌名哪會遮奇怪啦！
“Tse kua-miâ ná ē tsiah kî-kuài --lah! 

好，
Hó, 

好，
hó, 

放這條歌。」
pàng tsit tiâu kua.”

