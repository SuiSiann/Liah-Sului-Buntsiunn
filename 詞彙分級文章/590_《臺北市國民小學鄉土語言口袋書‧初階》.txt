590 《臺北市國民小學鄉土語言口袋書‧初階》

問候
Būn-hāu

近來好無？我真好，多謝你
Kīn-lâi hó --bô? Guá tsin hó, to-siā lí

老師𠢕早，同學𠢕早，逐家𠢕早
Lāu-su gâu-tsá, tông-ha̍k gâu-tsá, ta̍k-ke gâu-tsá

失禮！無要緊
Sit-lé! Bô iàu-kín

有人佇咧無？
Ū lâng tī-leh --bô?

你食飽未？我食飽矣
Lí tsia̍h-pá --buē? Guá tsia̍h-pá --ah

再見！才閣聯絡
Tsài-kiàn! Tsiah koh liân-lo̍k

你叫啥物名？我姓#○#叫做#○○#
Lí kiò siánn-mi̍h miâ? Guá sènn #○# kiò-tsò #○ ○#

你厝裡有啥物人？
Lí tshù--lí ū siánn-mih lâng?

阮厝裡有爸爸、媽媽、哥哥、姊姊
Guán tshù--lí ū pá-pah, má-mah, ko--koh, tse--tseh

你有啥物親族？
Lí ū siánn-mih tshin-tso̍k?

阮厝的親族有阿伯、阿姆、阿叔
Guán tshù ê tshin-tso̍k ū a-peh, a-ḿ, a-tsik

阿嬸、阿姑、阿舅、阿姨
a-tsím, a-koo, a-kū, a-î

學校
Ha̍k-hāu

讀冊真快樂
Tha̍k-tsheh tsin khuài-lo̍k

老師足𠢕講故事
Lāu-su tsiok gâu kóng kòo-sū

上課的時陣愛專心
Siōng-khò ê sî-tsūn ài tsuan-sim

音樂課，唱歌真快樂
Im-ga̍k khò, tshiùnn-kua tsin khuài-lo̍k

掃塗跤、拭玻璃真有意義
Sàu thôo-kha, tshit po-lê tsin ū ì-gī

我希望逐工攏有體育課
Guá hi-bāng  ta̍k kang lóng ū thé-io̍k-khò

器官
Khì-kuan

我有兩蕊烏lìn-lìn的目睭
Guá ū nn̄g luí oo-lìn-lìn ê ba̍k-tsiu

聰明的頭腦
Tshong-bîng ê thâu-náu

白白的皮膚
pe̍h-pe̍h ê phuê-hu

烏烏的頭毛
oo-oo ê thâu-mn̂g

Lîng-lîng的鼻仔
Lîng-lîng ê phīnn-á

紅紅的喙脣
âng-âng ê tshuì-tûn

扭掠的跤手
liú-lia̍h ê kha-tshiú

我的身體真健康
guá ê sin-thé tsin kiān-khong

動物
Tōng-bu̍t

我真愛真濟動物
Guá tsin ài tsin tsē tōng-bu̍t

狗會顧厝
káu ē kòo-tshù

貓會掠鳥鼠
niau ē lia̍h niáu-tshí

猴山仔會peh樹
kâu-san-á ē peh tshiū

牛會犁田
gû ē lê-tshân

馬仔走上緊
bé-á tsáu siōng kín

兔仔真古錐
thòo-á tsin kóo-tsui

數字
Sòo-jī

一位老師、兩个學生
Tsi̍t uī lāu-su, nn̄g ê ha̍k-sing

三本冊、四枝筆
Sann pún tsheh, sì ki pit

五塊桌仔、六隻椅仔
gōo tè toh-á, la̍k tsiah í-á

七欉樹仔、八蕊花
tshit tsâng tshiū-á, peh luí hue

九隻馬、十隻牛
káu tsiah bé, tsa̍p tsiah gû

果子
Kué-tsí

臺灣有真濟果子
Tâi-uân ū tsin tsē kué-tsí

有王梨、西瓜、菝仔、荔枝
Ū ông-lâi, si-kue, pua̍t-á, nāi-tsi

猶閣有柑仔、弓蕉、檨仔佮紅柿
Iáu-koh ū kam-á, king-tsio, suāinn-á kah âng-khī

我上愛食的是蓮霧
Guá siōng ài tsia̍h--ê sī lián-bū

你上愛食啥物？
Lí siōng ài tsia̍h siánn-mih?

