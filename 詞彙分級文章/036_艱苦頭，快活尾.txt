36 艱苦頭，快活尾

古早人講：「落塗時，八字命。」
Kóo-tsá-lâng kóng : “Lo̍h-thôo-sî, peh-jī miā.” 

意思是講人寢出世，
ì-sù sī kóng lâng tshím tshut-sì, 

這世人命運就註好好矣。
tsit-sì-lâng miā-ūn tō tsù-hó-hó --ah. 

這馬咱共斟酌想看覓咧，
Tsit-má lán kā tsim-tsiok siūnn khuànn-māi --leh, 

敢真正按呢？
kám tsin-tsiànn án-ne? 

雖罔有人是含金湯匙仔出世，
Sui-bóng ū lâng sī kâm kim thng-sî-á tshut-sì, 

逐工目睭褫金，
ta̍k kang ba̍k-tsiu thí-kim, 

毋免趁、毋免做，
m̄-bián thàn, m̄-bián tsò, 

食、穿、蹛、用逐項攏免煩惱。
tsia̍h, tshīng, tuà, īng ta̍k hāng lóng bián huân-ló. 

這款人有一个當時行的新名詞，
Tsit khuán lâng ū tsi̍t ê tng sî-kiânn ê sin miâ-sû, 

叫做「人生勝利組」。
kiò-tsò “jîn-sing sìng-lī tsoo”. 

毋過無需要欣羨，
M̄-koh bô su-iàu him-siān, 

因為這種人窮真是真少數。
in-uī tsit tsióng lâng khîng-tsin sī tsin tsió-sòo.




#『馬斯洛』#的「需求層次」理論，
#‘馬斯洛’# ê “su-kiû tsân-tshù” lí-lūn, 

講食、穿、蹛、用攏是上基本的需求。
kóng tsia̍h, tshīng, tuà, īng lóng sī siōng ki-pún ê su-kiû. 

其實食免山珍海味，
Kî-si̍t tsia̍h bián san-tin-hái-bī, 

穿免綾羅綢緞，
tshīng bián lîng-lô-tiû-tuān, 

蹛免豪華別莊，
tuà bián hô-huâ pia̍t-tsong, 

用免上千上萬，
īng bián tsiūnn tshian tsiūnn bān, 

生活會得過，
sing-ua̍h ē-tit kuè, 

無虧欠人嘛會當誠歡喜。
bô khui-khiàm lâng mā ē-tàng tsiânn huann-hí. 

咱愛追求的是「需求層次」的上懸坎，
Lán ài tui-kiû --ê sī “su-kiû tsân-tshù” ê siōng kuân khám, 

也就是「自我實現」，
iā tō sī “tsū-ngóo si̍t-hiān”, 

完成咱的理想，
uân-sîng lán ê lí-sióng, 

受肯定甚至受尊重，
siū khíng-tīng sīm-tsì siū tsun-tiōng, 

這才是性命存在的意義。
tse tsiah sī sènn-miā tsûn-tsāi ê ì-gī.




人講：「一枝草，一點露。」
Lâng kóng: “Tsi̍t ki tsháu, tsi̍t tiám lōo.” 

閣講：「天不生無用之人，
Koh kóng: “Thian put sing bû-iōng tsi jîn, 

地不發無用之草。」
tē put huat bû-iōng tsi tsháu.” 

人看你無目地，
lâng khuànn lí bô ba̍k-tē,

笑你落衰，
 tshiò lí lo̍h-sue, 

你袂使鬥參落去。
lí bē-sái tàu tsham --lo̍h-khì. 

你閣較愛振作，
Lí koh-khah ài tsín-tsok,

愛肯定你家己。
 ài khíng-tīng lí ka-kī. 

舉一个例，
Kí tsi̍t ê lē, 

若講著做麭，
nā kóng-tio̍h tsò pháng, 

咱一定隨想著吳寶春。
lán it-tīng suî siūnn-tio̍h Ngôo Pó-tshun. 

毋過前幾年歇熱，
M̄-koh tsîng kuí nî hioh-jua̍h, 

閣有一个參加世界級的比賽，
koh ū tsi̍t ê tsham-ka sè-kài-kip ê pí-sài, 

嘛提著冠軍，
mā the̍h-tio̍h kuan-kun, 

伊是陳立喆。
i sī Tân Li̍p-tsiat. 

伊頇顢讀冊閣歹規矩，
I hân-bān tha̍k-tsheh koh pháinn kui-kí, 

定定佮人冤家相拍，
tiānn-tiānn kah lâng uan-ke sio-phah, 

老師譬相伊是四粒梅花──無效啦，
lāu-su phì-siùnn i sī sì lia̍p muî-hue── bô-hāu --lah, 

閣講伊是「漚柴袂做得公媽牌」。
koh kóng i sī “àu-tshâ bē-tsò-tit kong-má-pâi”. 

國中讀放牛班，
Kok-tiong tha̍k pàng-gû-pan, 

逐工綴人揹冊揹仔去學校，
ta̍k kang tuè lâng phāinn tsheh-phāinn-á khì ha̍k-hāu, 

規工閒仙仙，
kui kang îng-sian-sian, 

四界lōng-liú-lian，
sì-kè lōng-liú-lian, 

茫茫渺渺親像無魂附體的稻草人。
bông-bông-biáu-biáu tshin-tshiūnn bô hûn hù thé ê tiū-tsháu-lâng. 

後來伊入去技藝班，
Āu--lâi i ji̍p-khì ki-gē pan, 

才發覺家己的興趣是做麭。
tsiah huat-kak ka-kī ê hìng-tshù sī tsò pháng.




國中出業就綴人去學師仔，
Kok-tiong tshut-gia̍p tō tuè lâng khì o̍h sai-á, 

透早五點就愛出門，
thàu-tsá gōo tiám tō ài tshut-mn̂g, 

攏頭一个開門的。
lóng thâu tsi̍t ê khui-mn̂g --ê. 

透底毋捌晏到，
Thàu-té m̄ bat uànn kàu, 

入門就共師傅欲用的家私攢予便。
ji̍p-mn̂g tō kā sai-hū beh īng ê ke-si tshuân hōo piān. 

二九暝、初一、初二眾人輪當值，
Jī-káu-mê, tshe-it, tshe-jī tsìng-lâng lûn tong-ti̍t, 

別人毋做的伊攏抾起來做。
pa̍t-lâng m̄ tsò--ê i lóng khioh --khí-lâi tsò. 

頭家、師傅看伊乖巧、骨力、好差教，
Thâu-ke, sai-hū khuànn i kuai-khá, kut-la̍t, hó tshe-kà, 

功夫盡展，
kang-hu tsīn tián,

攏無藏步共牽教。
 lóng bô tshàng pōo kā khan-kà. 

伊認真學、綿爛做，
I jīn-tsin o̍h,mî-nuā tsò, 

忍受烘爐的燒熱，
jím-siū hang-lôo ê sio-jua̍h, 

放棄佮人食宵夜、唱歌、盤撋，
hòng-khì kah lâng tsia̍h siau-iā, tshiùnn-kua, puânn-nuá, 

伊甘願屈佇厝內研究拍拚。
i kam-guān khut tī tshù-lāi gián-kiù phah-piànn. 

經過二一冬，
King-kuè jī-it tang,

伊共逐家證明：
i kā ta̍k-ke tsìng-bîng:

「我誠實是世界第一名。」
 “Guá tsiânn-si̍t sī sè-kài tē-it miâ.”




人生往往攏會拄著失敗，
Jîn-sing íng-íng lóng ē tú-tio̍h sit-pāi, 

毋過袂使餒志。
m̄-koh bē-sái lué-tsì. 

愛共精神、意志、
Ài kā tsing-sîn, ì-tsì, 

氣魄佮拚勢攢予齊，
khì-phik kah piànn-sè tshuân hōo tsê, 

因為戲棚跤徛久就是你的，
in-uī hì-pênn kha khiā kú tō sī lí ê, 

成功一定是彼个上有睏尾的人。
sîng-kong it-tīng sī hit ê siōng ū khùn bué ê lâng.

