867 半屏山，真好看

「半屏山，
“Puànn-pîng-suann, 

真好看」
tsin hó-khuànn”

坐火車落南來到高雄的時，
Tsē hué-tshia lo̍h-lâm lâi-kàu Ko-hiông ê sî, 

攏會看著一座山，
lóng ē khuànn-tio̍h tsi̍t tsō suann, 

這座山敢若予人削一半，
tsit tsō suann kánn-ná hōo lâng siah tsi̍t-puànn, 

賰一爿，
tshun tsi̍t pîng, 

親像天然的大徛屏，
tshin-tshiūnn thian-jiân ê tuā khiā-pîn, 

這就是高雄左營的半爿山，
tse tō sī Ko-hiông Tsó-iânn ê Puànn-pîng-suann, 

是真有經濟價值，
sī tsin ū king-tsè kè-ta̍t, 

真有特色，
tsin ū ti̍k-sik, 

嘛真好看的小山崙。
mā tsin hó-khuànn ê sió suann-lūn.

伊的特色就是土質，
I ê ti̍k-sik tō sī thóo-tsit, 

是石灰岩佮青灰岩兩種塗濫做伙，
sī tsio̍h-hue-giâm kah tshenn-hue-giâm nn̄g tsióng thôo lām tsò-hué, 

石灰岩是古早、古早海底的珊瑚礁，
tsio̍h-hue-giâm sī kóo-tsá, kóo-tsá hái-té ê suan-ôo-ta, 

因為造山運動浮出水面，
in-uī tsō-suann ūn-tōng phû-tshut tsuí-bīn, 

內底的珊瑚、蜊仔殼、蛀空蟲等吸收二氧化碳佮鈣質，
lāi-té ê suan-ôo, lâ-á-khak, tsiù-khang-thâng tíng khip-siu jī-ióng-huà-thuànn kah kài-tsit, 

變成碳酸鈣，
piàn-sîng thuànn-sng-kài, 

這是紅毛塗的原料。
tse sī âng-mn̂g-thôo ê guân-liāu. 

就是按呢，
Tō sī án-ne, 

就有建台、東南、正泰三間水泥公司佇遐開採，
tō ū Kiàn-tâi, Tang-lâm, Tsìng-thài sann king tsuí-nî kong-si tī hia khai-tshái, 

趁真濟錢。
thàn tsin tsē tsînn.

錢是人人愛的，
Tsînn sī lâng-lâng ài --ê, 

毋過高雄人口一直增加，
m̄-koh Ko-hiông jîn-kháu it-ti̍t tsing-ka, 

人漸漸蹛倚來，
lâng tsiām-tsiām tuà uá--lâi, 

四邊蹛甲密喌喌，
sì-pinn tuà kah ba̍t-tsiuh-tsiuh, 

新住民袂堪得伊的空氣污染，
sin-tsū-bîn bē-kham-tit i ê khong-khì u-jiám, 

抗議不斷，
khòng-gī put-tuān, 

到1987年政府明令禁止開採，
kàu 1987 nî tsìng-hú bîng-līng kìm-tsí khai-tshái, 

半爿山就無閣減肥，
Puànn-pîng-suann tō bô koh kiám-puî, 

改用天然美景來招待人客。
kái iōng thian-jiân bí-kíng lâi tsiau-thāi lâng-kheh.

其實，
Kî-si̍t, 

半爿山自早就風景真媠，
Puànn-pîng-suann tsū-tsá tō hong-kíng tsin suí, 

清朝時，
Tshing-tiâu sî, 

一位鳳山知縣捌題詩作對，
tsi̍t uī Hōng-suann Ti-kuān bat tê-si-tsok-tuì, 

呵咾伊是天然美景，
o-ló i sī thian-jiân bí-kíng, 

是鳳山縣八景之一，
sī Hōng-suann-kuān pat kíng tsi it, 

號名「翠屏夕照」。
hō-miâ “Tshuì pîn sia̍h tsiàu”. 

古早人放孔子白，
Kóo-tsá-lâng pàng Khóng-tsú-pe̍h, 

予咱聽較無，
hōo lán thiann khah bô, 

用現代白話講，
iōng hiān-tāi pe̍h-uē kóng, 

就是「半屏山日落，
tō sī “Puànn-pîng-suann ji̍t-lo̍h, 

眾人都呵咾」。
tsìng-lâng to o-ló”.

現時伊的新名是「半屏山自然公園」，
Hiān-sî i ê sin miâ sī “Puànn-pîng-suann Tsū-jiân Kong-hn̂g”, 

園中有真濟柴樹佮山禽，
hn̂g-tiong ū tsin tsē tshâ-tshiū kah suann-khîm, 

譬論講：
phì-lūn-kóng: 

鹿仔樹、虱篦樹、流血桐、山棕、牛奶樹、茄苳、白頭鵠仔、烏鶖、青啼仔、花仔和尚、望冬仔等等。
lo̍k-á-tshiū, sat-pìn-tshiū, lâu-hueh-tông, suann-tsang, gû-ling-tshiū, ka-tang, pe̍h-thâu-khok-á, oo-tshiu, tshenn-thî-á, hue-á-huê-siūnn, bāng-tang-á tíng-tíng.

人講「天然的上好」，
Lâng kóng “thian-jiân ê siōng-hó”, 

in攏是咱的寶，
in lóng sī lán ê pó, 

有閒咱就來去遐遊山玩水罔𨑨迌。
ū-îng lán tō lâi-khì hia iû-san-uán-suí bóng tshit-thô.

