870 宜蘭頭城搶孤

宜蘭頭城搶孤
Gî-lân Thâu-siânn tshiúnn-koo

宜蘭頭城的搶孤，
Gî-lân Thâu-siânn ê tshiúnn-koo, 

是佇每年咱人七月底，
sī tī muí-nî lán-lâng tshit-gue̍h-té, 

欲關鬼門的這暝舉辦，
beh kuainn kuí-mn̂g ê tsit mê kí-pān, 

是真趣味、真鬧熱的宗教民俗活動。
sī tsin tshù-bī, tsin lāu-jia̍t ê tsong-kàu bîn-sio̍k ua̍h-tāng.

活動前幾工，
Ua̍h-tāng tsîng kuí kang, 

著愛搭一座懸拄天的孤棚，
tio̍h-ài tah tsi̍t tsō kuân tú thinn ê koo-pênn, 

棚跤是十二枝大柱，
pênn-kha sī tsa̍p-jī ki tuā-thiāu, 

柱懸三十九尺，
thiāu kuân sann-tsa̍p-káu tshioh, 

柱身嘛是成人尋的大杉，
thiāu-sin mā sī tsiânn-lâng-siâm ê tuā-sam, 

棚枋捅出大柱六尺外，
pênn-pang thóng tshut tuā-thiāu la̍k tshioh guā, 

這叫做「倒疊棚」，
tse kiò-tsò “tò-tha̍h-pênn”, 

因為疊佇頂懸的棚枋比棚跤閣較闊的意思。
in-uī tha̍h tī tíng-kuân ê pênn-pang pí pênn-kha koh khah khuah ê ì-sù. 

棚頂閣徛十三座孤棧，
Pênn-tíng koh khiā tsa̍p-sann tsō koo-tshián, 

掛鰇魚、鴨鯗、臘肉這類的焦料，
khuà jiû-hî, ah-siúnn, la̍h-bah tsit luī ê ta-liāu, 

孤棧懸十外丈，
koo-tshián  kuân tsa̍p guā tn̄g, 

上頂頭插一枝順風旗，
siōng tíng-thâu tshah tsi̍t ki sūn-hong-kî, 

幾里外遠都看會著，
kuí lí guā hn̄g to khuànn ē tio̍h, 

人佮鬼攏看會著，
lâng kah kuí lóng khuànn ē tio̍h, 

攏會來搶孤。
lóng ē lâi tshiúnn-koo.

搶孤頭一步就是對棚跤𢯾大柱上棚頂，
Tshiúnn-koo thâu tsi̍t pōo tō sī tuì pênn-kha mooh tuā-thiāu tsiūnn pênn-tíng, 

棚柱抹牛油，
pênn-thiāu buah gû-iû, 

是滑溜咻，
sī ku̍t-liù-siuh, 

搶孤的人就五个人一隊，
tshiúnn-koo ê lâng tō gōo ê lâng tsi̍t tuī, 

用人疊人閣縛大索的方式將一个人沿棚柱托到棚枋下跤，
iōng lâng tha̍h lâng koh pa̍k tuā-soh ê hong-sik tsiong tsi̍t ê lâng iân pênn-thiāu thuh kàu pênn-pang ē-kha, 

這時這个好漢就愛雙手插入棚枋的空縫，
tsit sî tsit ê hó-hàn tō ài siang-tshiú tshah-ji̍p pênn-pang ê khang-phāng, 

雙跤吊半空中，
siang-kha tiàu puànn-khong-tiong, 

慢慢仔吊到棚枋墘，
bān-bān-á tiàu kàu pênn-pang-kînn, 

展一下飛天掛角的工夫將人幌上棚頂，
thián tsi̍t ē hui-thian-kuà-kak ê kang-hu tsiong lâng hàinn tsiūnn pênn-tíng, 

這步上蓋硬篤，
tsit pōo siōng-kài ngē-táu, 

毋是每一隊攏會當幌起去。
m̄ sī muí tsi̍t tuī lóng ē-tàng hàinn --khí-khì.

頭一个幌上棚頂的好漢就趕緊
Thâu tsi̍t ê hàinn tsiūnn pênn-tíng ê hó-hàn tō kuánn-kín 

閣peh孤棧，
koh peh koo-tshián, 

搶彼枝上懸、上颺的順風旗，
tshiúnn hit ki siōng kuân, siōng iānn ê sūn-hong-kî, 

聽人講這枝旗仔若插佇船頭，
thiann lâng kóng tsit ki kî-á nā tshah tī tsûn-thâu, 

就會魚蝦滿船載，
tō ē hî hê buán tsûn tsài, 

所以有船頭家會出懸價來買這枝旗。
sóo-í ū tsûn-thâu-ke ē tshut kuân-kè lâi bé tsit ki kî.

搶孤這个活動，
Tshiúnn-koo tsit ê ua̍h-tāng, 

咱毋但普渡陰間的好兄弟，
lán m̄-nā phóo-tōo im-kan ê hó-hiann-tī, 

嘛會將祭品留予陽間的人分來食，
mā ē tsiong tsè-phín lâu hōo iông-kan ê lâng pun lâi tsia̍h, 

對遮會當看出咱的人善良、有同情心的好品行。
uì tsia ē-tàng khuànn tshut lán ê lâng siān-liông, ū tông-tsîng-sim ê hó phín-hīng.

