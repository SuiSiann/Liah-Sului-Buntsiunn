547 12.重要的東西

喂！
Ueh! 

大消息、大消息呢！
Tuā siau-sit, tuā siau-sit --neh!

佇咧#ICU#彼个春彥仔伊誠實就是彼个財團的孤囝呢！
 Tī-leh #ICU# hit ê Tshun-giān-á i tsiânn-si̍t tiō sī hit ê tsâi-thuân ê koo-kiánn --neh!




誠實的喔？
Tsiânn-si̍t --ê --ooh?




啊？
Ah?

敢正經是彼个春彥？
 Kám tsìng-king sī hit ê Tshun-giān? 

就是紅頭鬃，
Tiō sī âng thâu-tsang, 

強欲死去閣精神錯亂的彼个是無？
kiōng-beh sí--khì koh tsing-sîn tshò-luān ê hit ê sī --bô?




無毋著啦！
Bô m̄-tio̍h --lah! 

我聽講乎in敢若是田僑仔呢！
Guá thiann-kóng --honnh in kánn-ná sī tshân-kiâu-á --neh! 

手頭有幾若間公司的大財主唯一的孤囝呢！
Tshiú-thâu ū kuí-nā king kong-si ê tuā tsâi-tsú uî-it ê koo-kiánn --neh!




誠實的喔！
Tsiânn-si̍t --ê --ooh!




假使講若救活了後乎！
Ká-sú kóng nā kiù-ua̍h liáu-āu --honnh! 

伊一定蹛咧咱的病院愛蹛足久足久的時間，
I it-tīng tuà leh lán ê pēnn-īnn ài tuà tsiok kú tsiok kú ê sî-kan, 

這段時間若是萬一去予伊看上目乎，
tsit tuānn sî-kan nā-sī bān-it khì hōo i khuànn tsiūnn-ba̍k --honnh, 

若按呢生、
nā án-ne-senn,

若按呢生、
 nā án-ne-senn,

若按呢生。
 nā án-ne-senn.




足好的！
Tsiok hó --ê!




哎喲，
Ai-iō, 

這馬閣有時間食物件喔！
tsit-má koh ū sî-kan tsia̍h mi̍h-kiānn --ooh!




啊、
Ah, 

啊、
ah,

哎喲！
ai-iō!

又閣開始矣，
Iū-koh khai-sí --ah, 

哎喲，
ai-iō,

足艱苦的！
tsiok kan-khóo --ê!




歹勢攪擾喔，
Pháinn-sè kiáu-jiáu --ooh,

我是護士小姐町子，
 guá sī hōo-sū sió-tsiá Ting-tsú, 

你好，
lí hó, 

春彥先生，
Tshun-giān sian-sinn,

你這馬感覺按怎唅？
 lí tsit-má kám-kak án-tsuánn --hannh？




真無爽快啦！
Tsin bô sóng-khuài --lah!




喔這是一定的啦！
Ooh tse sī it-tīng --ê --lah! 

我會當了解，
Guá ē-tàng liáu-kái, 

猶毋過我相信你一定會完全康復的，
iáu-m̄-koh guá siong-sìn lí it-tīng ē uân-tsuân khong-ho̍k --ê, 

假使若有啥物需要，
ká-sú nā ū siánn-mih su-iàu, 

不管啥物大細項代誌，
put-kuán siánn-mih tuā-sè hāng tāi-tsì,

請你毋通客氣，
 tshiánn lí m̄ thang kheh-khì, 

盡量共我講乎。
tsīn-liōng kā guá kóng --honnh.




喂，
Ueh, 

町子啊。 
Ting-tsú --ah.




是！
Sī!




我想欲去便所。
Guá siūnn-beh khì piān-sóo.




啊，
Ah,

我知影矣。
guá tsai-iánn --ah. 

哈哈哈。
Ha ha ha.




你是按怎矣？
Lí sī án-nuá --ah？




我本來是想講有錢人的囡仔一定會足驕傲閣足歹侍候的，
Guá pún-lâi sī siūnn-kóng ū-tsînn-lâng ê gín-á it-tīng ē tsiok kiau-ngōo koh tsiok pháinn sū-hāu --ê,

猶毋過這个人一點仔都袂，
 iáu-m̄-koh tsit ê lâng tsi̍t-tiám-á to buē,

伊實在是足豪爽的。
i si̍t-tsāi sī tsiok hô-sóng --ê.




你佇咧創啥啊，
Lí tī-leh tshòng sánn --ah,

你是小兒科的呢！
 lí sī sió-jî-kho --ê --neh!




#小夏#，
#小夏#,

你是毋是熱天出世的唅？
 lí sī m̄ sī jua̍h-thinn tshut-sì --ê --hannh?




嗯，
Mh, 

所以叫#小夏#啊。
sóo-í kiò #小夏# --ah.




我嘛佮你差不多喔，
Guá mā kah lí tsha-put-to --ooh,

我是佇咧春天出世的，
 guá sī tī-leh tshun-thinn tshut-sì --ê,

所以我叫做春彥。
 sóo-í guá kiò-tsò Tshun-giān. 

#小夏#，
#小夏#, 

我的#小夏#，
guá ê #小夏#, 

你是我的查某囝。
lí sī guá ê tsa-bóo-kiánn. 

#一路#，
#一路#,

實在是真失禮，
 si̍t-tsāi sī tsin sit-lé,

你敢會用得閣再等我一下？
 lí kám ē-īng-eh koh tsài tán --guá --tsi̍t-ē? 

我想欲佇死進前，
Guá siūnn-beh tī sí tsìn-tsîng,

加陪我這个囡仔一站仔時間。 
 ke puê guá tsit ê gín-á tsi̍t-tsām-á sî-kan.




我腹肚枵矣啦！
Guá pak-tóo iau --ah --lah!

緊提物件予我食，
 Kín the̍h mn̍gh-kiānn hōo guá tsia̍h,

恁是有聽著抑無啦！
 lín sī ū thiann-tio̍h a̍h bô --lah!

若無食物件，
 Nā-bô tsia̍h mi̍h-kiānn,

我就敢若強欲適應這个肉體仝款啦，
 guá tō kánn-ná kiōng-beh sik-ìng tsit ê bah-thé kāng-khuán --lah, 

愛我講幾擺，
ài guá kóng kuí pái, 

提物件予我食！
the̍h mn̍gh-kiānn hōo guá tsia̍h!




醫生啊，
I-sing --ah,

敢會當予伊食流質的物件？
 kám ē-tàng hōo i tsia̍h liû-tsit ê mi̍h-kiānn?




你是咧烏白講啥，
Lí sī leh oo-pe̍h kóng siánn, 

真正是戇甲袂扒癢的呢，
tsin-tsiànn sī gōng kah buē pê-tsiūnn --ê --neh, 

袂用得啦！
buē-īng-eh --lah!

醫生，
 I-sing, 

袂用得，
buē-īng-eh,

著無？
 tio̍h --bô?




當然啦，
Tong-liân --lah, 

伊的內臟的機能乎，
i ê luē-tsōng ê ki-lîng --honnh, 

攏猶未完全恢復正常。
lóng iáu-buē uân-tsuân hue-ho̍k tsìng-siông.




你是咧講啥物！
Lí sī leh kóng siánn-mi̍h! 

你莫佇遐厚話好無！
Lí mài tī hia kāu-uē hó --bô!

町子啊，
 Ting-tsú --ah, 

去提食的來予我啦！
khì the̍h tsia̍h--ê lâi hōo --guá --lah!

饅頭、饅頭就好矣。
 Bán-thô, bán-thô tiō hó --ah.




喔，
Ooh, 

是！
sī!




町子啊，
Ting-tsú --ah, 

小等一下！ 
sió-tán --tsi̍t-ē!




大聲喝，
Tuā-siann huah, 

害我腹肚足疼的，
hāi guá pak-tóo tsiok thiànn --ê,

腹肚足疼的，
 pak-tóo tsiok thiànn --ê,

頭殼強欲爆炸矣啦！
 thâu-khak kiōng-beh po̍k-tsà --ah --lah!




春彥，
Tshun-giān, 

你較振作咧！
lí khah tsín-tsok --leh!




醫生啊，
I-sing --ah, 

阮後生是毋是去予魔神仔附身矣啦？
gún hāu-sinn sī m̄ sī khì hōo môo-sîn-á hū-sin --ah --lah? 

醫生啊請你著愛救伊啊，
I-sing --ah tshiánn lí tio̍h-ài kiù --i --ah, 

醫生！
i-sing!




一定是咧欲適應這个肉體矣，
It-tīng sī tih-beh sik-ìng tsit ê bah-thé --ah,

可惡，
 khó-ònn, 

春彥彼个無良心的，
Tshun-giān hit ê bô liông-sim --ê,

若毋轉來喔，
 nā m̄ tńg--lâi --ooh,

我就穩死矣啦！
 guá tiō ún-sí --ah --lah!




哈哈哈，
Ha ha ha, 

「這敢是我的囡仔？」
“Tse kám sī guá ê gín-á?”

足好笑的喔！ 
 Tsiok hó-tshiò --ê --ooh!




閣紲來乎，
Koh suà--lâi --honnh, 

伊閣講阮#小夏#的紅頭鬃佮我是按呢一模一樣喔。
i koh kóng gún #小夏# ê âng thâu-tsang kah guá sī án-ne it-bôo-it-iūnn --ooh.

猶毋過，
 Iáu-m̄-koh, 

這个囡仔連頭鬃都猶未發出來！
tsit ê gín-á liân thâu-tsang to iáu-buē huat --tshut-lâi! 

講彼个話袂輸敢若做老爸矣咧！
Kóng hit ê uē bē-su kánn-ná tsò lāu-pē --ah --leh!




哈哈哈，
Ha ha ha, 

足可惜的，
tsiok khó-sioh --ê,

彼个時陣我哪會無佇咧。
 hit ê sî-tsūn guá ná ē bô tī-leh.




喂？
Ueh? 

啊#小夏#咧？
Ah #小夏# --leh?




#小夏#佮彼个弟弟佇咧公園𨑨迌啊。
#小夏# kah hit ê ti--tih tī-leh kong-hn̂g tshit-thô --ah.




按呢敢好？
Án-ne kám hó?




嗯，
Mh,

足近的，
 tsiok kūn --ê,

而且#小夏#足愛佮伊耍的。
 lî-tshiánn #小夏# tsiok ài kah i sńg --ê.




怪事真正有夠濟的呢，
Kuài-sū tsin-tsiànn ū-kàu tsuē --ê --neh, 

想袂到這个#小夏#遐爾驚生份，
siūnn-bē-kàu tsit ê #小夏# hiah-nī kiann tshenn-hūn, 

嘛會按呢喔？
mā ē án-ne --ooh?




就是按呢講啊，
Tiō sī án-ne kóng --ah,

而且乎閣是遐爾仔奇怪的猴囡仔。
 lî-tshiánn --honnh koh sī hiah-nī-á kî-kuài ê kâu-gín-á.




袂輸若家己是人的老爸咧，
Buē-su ná ka-tī sī lâng ê lāu-pē --leh, 

哈哈哈。
ha ha ha.




猶毋過乎，
Iáu-m̄-koh --honnh,

嘛袂用得無共注意喔！
 mā buē-īng-eh bô kā tsù-ì --ooh! 

假使伊若親生的老爸揣到遮來。
Ká-sú i nā tshin-sinn ê lāu-pē tshē kàu tsia lâi.




你講這啥物痟話啊，
Lí kóng tse siánn-mih siáu-uē --ah, 

親像彼種干焦會曉聽序大人話的查埔人，
tshan-tshiūnn hit tsióng kan-na ē-hiáu thiann sī-tuā-lâng uē ê tsa-poo-lâng,

就算是來遮我嘛仝款共伊戽出去啦！
 tō sǹg sī lâi tsia guá mā kāng-khuán kā i hòo --tshut-khì --lah!

我看伊這个時陣乎，
 Guá khuànn i tsit ê sî-tsūn --honnh, 

當佇咧曲跤撚喙鬚做伊大財團的少爺咧。
tng tī-leh khiau-kha lián tshuì-tshiu tsò i tuā tsâi-thuân ê siàu-iâ --leh.




春彥啊，
Tshun-giān --ah,

啊你哪會做這號見笑代，
 ah lí ná ē tsò tsit-lō kiàn-siàu-tāi, 

竟然佮查某人同居喔！
kìng-jiân kah tsa-bóo-lâng tông-ki --ooh!




春彥啊，
Tshun-giān --ah,

你實在是誠害呢！
 lí si̍t-tsāi sī tsiânn hāi --neh!

阮是希望予你讀大學的時陣，
 Gún sī hi-bāng hōo lí tha̍k tāi-ha̍k ê sî-tsūn, 

體驗家己一个人的生活，
thé-giām ka-tī tsi̍t ê lâng ê sing-ua̍h, 

猶毋過你無愛佮厝內聯絡，
iáu-m̄-koh lí bô ài kah tshù-lāi liân-lo̍k,

阮是因為袂放心才會請人調查，
 gún sī in-uī bē hòng-sim tsiah ē tshiánn lâng tiâu-tsa, 

想袂到竟然是按呢生！
siūnn-bē-kàu kìng-liân sī án-ne-senn!




唉！
Haih! 

春彥啊，
Tshun-giān --ah, 

並毋是無愛予你交女朋友啦！
pīng m̄ sī bô ài hōo lí kau lú-pîng-iú --lah! 

猶毋過你一旦若同居乎，
Iáu-m̄-koh lí it-tàn nā tông-ki --honnh, 

久來就會產生感情，
kú lâi tiō ē sán-sing kám-tsîng, 

以後啊欲斷足歹斷的喔！
í-āu --ah beh tn̄g tsiok pháinn tn̄g --ê --ooh!

到甲尾仔因為講欲負責抑無愛舞甲袂收煞。
 Kàu kah bé--á in-uī kóng beh hū-tsik ia̍h bô ài bú kah buē siu-suah.




春彥，
Tshun-giān,

你是為著欲繼承恁爸爸才會出世的啊，
 lí sī uī-tio̍h beh kè-sîng lín pá-pah tsiah ē tshut-sì --ê --ah, 

若是財團發生啥物代誌，
nā-sī tsâi-thuân huat-sing siánn-mih tāi-tsì, 

會有偌濟人家破人亡你知影無？
ē ū guā-tsuē lâng ka-phò-jîn-bông lí tsai-iánn --bô?

若是想欲久久長長做落去，
 Nā-sī siūnn-beh kú-kú-tn̂g-tn̂g tsò --lo̍h-khì, 

一定愛有相當的條件才會用得，
it-tīng ài ū siong-tong ê tiâu-kiānn tsiah ē-īng-eh,

這毋是你個人的問題，
 tse m̄ sī lí kò-jîn ê būn-tê, 

#加奈#小姐，
#加奈# sió-tsiá,

你應該會當體諒阮後生的立場乎？
 lí ing-kai ē-tàng thé-liōng gún hāu-sinn ê li̍p-tiûnn --honnh? 




#加奈#，
#加奈#, 

等後改咱閣再投胎的時陣，
tán āu-kái lán koh-tsài tâu-thai ê sî-tsūn, 

我一定會想辦法佮你鬥陣一世人。
guá it-tīng ē siūnn pān-huat kah lí tàu-tīn tsi̍t-sì-lâng.




無後改矣，
Bô āu-kái --ah, 

春彥，
Tshun-giān, 

一世人干焦一擺爾爾。
tsi̍t-sì-lâng kan-na tsi̍t pái niā-niā.




#加奈#，
#加奈#, 

實在真歹勢，
si̍t-tsāi tsin pháinn-sè,

你一定愛原諒我，
 lí it-tīng ài guân-liōng --guá,

像這馬遮爾仔艱苦的生活，
 tshiūnn tsit-má tsiah-nī-á kan-khóo ê sing-ua̍h, 

我實在過袂落去，
guá si̍t-tsāi kuè bē lo̍h-khì,

所以我只好綴阮老爸老母轉去。
 sóo-í guá tsí-hó tè gún lāu-pē lāu-bú tńg--khì.




這毋是我的。
Tse m̄ sī guá ê.




嗯！
Mh! 

橫直無人耍啊，
Huînn-ti̍t bô lâng sńg --ah, 

咱借一下無要緊啦！
lán tsioh --tsi̍t-ē bô iàu-kín --lah! 




無好好仔珍惜。
Bô hó-hó-á tin-sioh.

誠實的呢！
Tsiânn-si̍t --ê --neh!

你一定愛好好仔珍惜喔！
 Lí it-tīng ài hó-hó-á tin-sioh --ooh!




嗯！
Mh!




春彥，
Tshun-giān, 

對你來講上重要的物件到底是啥物？
tuì lí lâi kóng siōng tiōng-iàu ê mi̍h-kiānn tàu-té sī siánn-mi̍h? 

對你來講，
Tuì lí lâi kóng,

家庭敢有遮爾重要？
 ka-tîng kám ū tsiah-nī tiōng-iàu? 

甚至比你家己閣較重要是毋？
Sīm-tsì pí lí ka-tī koh-khah tiōng-iàu sī --m̄?

春彥，
 Tshun-giān,

你講啊！
 lí kóng --ah!




春彥。
Tshun-giān.




我實在無法度回答伊，
Guá si̍t-tsāi bô-huat-tōo huê-tap --i, 

因為我真正毋捌，
in-uī guá tsin-tsiànn m̄ bat, 

一直到。
it-ti̍t kàu.




喂，
Eh, 

彼是我的呢！
he sī guá ê --neh! 

你還我，
Lí hâinn --guá, 

還我啦！
hâinn --guá --lah! 

放手。
Pàng-tshiú.




哎喲，
Ai-iō,

你啊無欲耍啊，
 lí --ah bô beh sńg --ah, 

借阮耍一下哪有要緊啦！
tsioh gún sńg --tsi̍t-ē ná ū iàu-kín --lah!




你這个囡仔，
Lí tsit ê gín-á,

你緊放手啦你！
 lí kín pàng-tshiú --lah lí! 

#小夏#，
#小夏#,

真失禮乎，
 tsin sit-lé --honnh, 

小等呢乎我一定會好好仔教示伊。
sió-tán --neh --honnh guá it-tīng ē hó-hó-á kà-sī --i.




又閣是#小夏#喔。
Iū-koh sī #小夏# --ooh.




嗯，
Mh, 

阮兜彼个嘛誠害呢，
gún tau hit ê mā tsiânn hāi --neh,

啊三不五時仔借伊耍就好矣。
 ah sam-put-gōo-sî-á tsioh i sńg tiō hó --ah.




就是講咩！
Tiō sī kóng --meh!

唉，
 Haih, 

囡仔人攏嘛按呢，
gín-á-lâng lóng mā án-ne, 

因為#小夏#攏無𨑨迌物仔通耍啊，
in-uī #小夏# lóng bô tshit-thô-mi̍h-á thang sńg --ah,

毋才會按呢，
 m̄-tsiah ē án-ne,

#小夏#啊in爸爸無佇咧應該真艱苦啦乎？
 #小夏# ah in pá-pah bô tī-leh ing-kai tsin kan-khóo --lah --honnh？




我想嘛是啦。
Guá siūnn mā sī --lah.




#小夏#嘛有𨑨迌物仔。
#小夏# mā ū tshit-thô-mi̍h-á.




#小夏#。
#小夏#.




我共你講乎，
Guá kā lí kóng --honnh, 

#小夏#in爸爸就是以前同居彼个查埔的款喔，
#小夏# in pá-pah tō sī í-tsîng tông-ki hit ê tsa-poo ê khuán --ooh,

你看伊彼个紅頭鬃，
 lí khuànn i hit ê âng thâu-tsang, 

謼，
hooh,

伊實在是足勇敢的呢，
 i si̍t-tsāi sī tsiok ióng-kám --ê --neh, 

彼个查埔攏無去矣，
hit ê tsa-poo lóng bô--khì --ah, 

竟然共囡仔生落來，
kìng-liân kā gín-á senn --lo̍h-lâi, 

伊一定是足佮意彼个查埔啦！
i it-tīng sī tsiok kah-ì hit ê tsa-poo --lah!

嘿啊，
 Heh --ah, 

伊實在是足好膽的呢，
i si̍t-tsāi sī tsiok hó-tánn --ê --neh, 

啊是講麵店仔彼翁仔某會當鬥照顧的款啦。
ah sī kóng mī tiàm-á he ang-á-bóo ē-tàng tàu tsiàu-kòo ê khuán --lah.




#小夏#，
#小夏#, 

無要緊，
bô iàu-kín, 

我買予你，
guá bé hōo --lí,

我會買足濟比彼閣較好一百倍的𨑨迌物仔予你耍！
 guá ē bé tsiok tsē pí he koh-khah hó tsi̍t-pah puē ê tshit-thô-mi̍h-á hōo lí sńg!

#小夏#，
 #小夏#, 

我袂用得死、我無想欲死。
guá buē-īng-eh sí, guá bô siūnn-beh sí.




#二路#，
#二路#, 

#一路#人咧？
#一路# lâng --leh? 

按呢生一定是猶未轉來。
Án-ne-senn it-tīng sī iáu-buē tńg--lâi.

壯太啊，
Tsòng-thài --ah, 

你來矣喔，
lí lâi --ah --ooh,

啊#一路#無佮你做伙是無唅？
 ah #一路# bô kah lí tsò-hué sī --bô --hannh?




#一路#喔，
#一路# --ooh,

因為#一路#有淡薄仔代誌，
 in-uī #一路# ū tām-po̍h-á tāi-tsì, 

所以我先轉來矣啦。
sóo-í guá sing tńg--lâi --ah --lah.




是毋是閣做啥物歹代誌予老師留踮咧學校？
Sī m̄ sī koh tsò siánn-mih pháinn tāi-tsì hōo lāu-su lâu tiàm leh ha̍k-hāu?




毋是按呢生啦，
M̄ sī án-ne-senn --lah, 

伊誠實有代誌！
i tsiânn-si̍t ū tāi-tsì! 

誠實有代誌啦！
Tsiânn-si̍t ū tāi-tsì --lah!




若是正經有代誌是無要緊啦！
Nā-sī tsìng-king ū tāi-tsì sī bô iàu-kín --lah!




伊到底是走去佗位啦？
I tàu-té sī tsáu khì tó-uī --lah?




春彥啊！
Tshun-giān --ah!

春彥！
 Tshun-giān!




這馬的情況真危急。
Tsit-má ê tsîng-hóng tsin uî-kip.




醫生拜託你！
I-sing pài-thok --lí!




春彥啊！
Tshun-giān --ah!




猶毋過輸血佮吊大筒攏愛重新開始，
Iáu-m̄-koh su-hiat kah tiàu tuā-tâng lóng ài tiông-sin khai-sí, 

只要度過這馬這个難關，
tsí-iàu tōo-kuè tsit-má tsit ê lân-kuan, 

以後就有希望矣。
í-āu tō ū hi-bāng --ah.




春彥啊！
Tshun-giān --ah!

你著愛較加油啊！
 Lí to̍h-ài khah ka-iû --ah!

你頭拄仔毋是足有精神的！
 Lí thâu-tú-á m̄ sī tsiok ū tsing-sîn --ê!




講是不幸中的大幸，
Kóng sī put-hīng tiong ê tāi-hīng, 

可能有較失禮啦，
khó-lîng ū khah sit-lé --lah, 

猶毋過若毋是變成按呢，
iáu-m̄-koh nā m̄ sī piàn-sîng án-ne, 

就無法度繼續原本的治療矣。
tiō bô-huat-tōo kè-sio̍k guân-pún ê tī-liâu --ah.




看起來已經融合百分之七十矣，
Khuànn --khí-lâi í-king iông-ha̍p pah hun tsi tshit-tsa̍p --ah, 

百分之百乎，
pah hun tsi pah --honnh,

只是早慢的問題爾爾啦。
 tsí-sī tsá-bān ê būn-tê niā-niā --lah.




若按呢我就會死是毋？
Nā án-ne guá tiō ē sí sī --m̄?




無毋著啊，
Bô m̄-tio̍h --ah,

繼續落去你一定會死的。
kè-sio̍k lo̍h-khì lí it-tīng ē sí --ê.




春彥彼个無良心的，
Tshun-giān hit ê bô liông-sim --ê,

閣毋緊轉來，
 koh m̄ kín tńg--lâi,

緊共身軀換予我，
 kín kā sin-khu uānn hōo --guá, 

我欲變倒轉去啦！
guá beh piàn tò-tńg-khì --lah!




你看起來誠實足可憐的呢！
Lí khuànn --khí-lâi tsiânn-si̍t tsiok khó-liân --ê --neh! 

猶毋過春彥伊無的確袂轉來矣喔，
iáu-m̄-koh Tshun-giān i bô-tik-khak bē tńg--lâi --ah --ooh,

我講春彥伊袂轉來矣，
 guá kóng Tshun-giān i bē tńg--lâi --ah, 

你有聽清楚無唅？
lí ū thiann tshing-tshó --bô --hannh?




若按呢我會變做按怎唅？
Nā án-ne guá ē piàn-tsò án-nuá --hannh?




就按呢生予這个肉體拍敗、死去啊，
Tiō án-ne-senn hōo tsit ê bah-thé phah-pāi, sí--khì --ah, 

或者是靠你家己的生存意志，
hi̍k-tsiá sī khò lí ka-tī ê sing-tsûn ì-tsì, 

予這个肉體活落去啊，
hōo tsit ê bah-thé ua̍h --lo̍h-khì --ah,

你兩項選一項啊，
 lí nn̄g hāng suán tsi̍t hāng --ah,

猶毋過你死了後變做魔神仔，
 iáu-m̄-koh lí sí liáu-āu piàn-tsuè môo-sîn-á, 

像我按呢生嘛足快樂的啊，
tshiūnn guá án-ne-senn mā tsiok khuài-lo̍k --ê--ah, 

敢毋是咧？
kám m̄ sī --leh? 




啊？
Ah?

你希望我收留你？
 Lí hi-bāng guá siu-liû --lí?

你是講你無愛轉去是毋？
 Lí sī kóng lí bô ài tńg--khì sī --m̄?




只要會用得予我佇咧遮佮#小夏#做伙，
Tsí-iàu ē-īng-eh hōo guá tī-leh tsia kah #小夏# tsò-hué, 

愛我做啥我攏願意答應你。
ài guá tsò siánn guá lóng guān-ì tah-ìng --lí. 

我是為著佇咧死進前，
Guá sī uī-tio̍h tī-leh sí tsìn-tsîng, 

無愛有任何的遺憾才來的，
bô ài ū līm-hô ê uî-hām tsiah lâi --ê,

猶毋過這馬不管如何，
 iáu-m̄-koh tsit-má put-kuán lû-hô, 

我一定欲留佇你佮#小夏#的身軀邊。
guá it-tīng beh lâu tī lí kah #小夏# ê sin-khu-pinn.




哈哈哈，
Ha ha ha, 

#小夏#才無遮爾仔軟弱，
#小夏# tsiah bô tsiah-nī-á luán-lio̍k,

需要你來共保護啦，
 su-iàu lí lâi kā pó-hōo --lah,

阮的#小夏#乎就算是小學生共唱聲，
 gún ê #小夏# --honnh tiō sǹg sī sió-ha̍k-sing kā tshiàng-siann,

伊嘛攏袂驚的呢！
 i mā lóng buē kiann --ê --neh! 

弟弟啊，
ti--tih --ah,

我看乎好結束，
 guá khuànn --honnh hó kiat-sok, 

莫閣鬧矣啦，緊冗早轉去！
mài koh nāu --ah --lah, kín liōng-tsá tńg--khì!




毋是按呢！
M̄ sī án-ne!




這个囡仔哪會有夠奇怪呢！
Tsit ê gín-á ná ē ū-kàu kî-kuài --neh! 

敢袂是離家出走啊？
Kám bē sī lī-ka-tshut-tsáu --ah?




毋是、毋是按呢！
M̄ sī, m̄ sī án-ne! 

我、我是#小夏#的爸爸啊！
Guá, guá sī #小夏# ê pá-pah --ah!




弟弟，
Ti--tih, 

假使講你毋敢家己轉去，
ká-sú kóng lí m̄ kánn ka-tī tńg--khì, 

我陪你轉去啦！ 
guá puê lí tńg--khì --lah!




著啦你叫做啥物名？
Tio̍h --lah lí kiò-tsò siánn-mih miâ? 

喂我看乎，
Ueh guá khuànn --honnh, 

我來派出所問一下警察看覓咧喔！
guá lâi phài-tshut-sóo mn̄g --tsi̍t-ē kíng-tshat khuànn-māi --leh --ooh!




我、
Guá, 

我來保護#小夏#，
guá lâi pó-hōo #小夏#, 

我欲用我家己的手，
guá beh iōng guá ka-tī ê tshiú, 

我無愛靠其他的人鬥相共，
guá bô ài khò kî-thann ê lâng tàu-sann-kāng, 

我欲保護你，
guá beh pó-hōo --lí,

袂用得，
 buē-īng-eh, 

我這个身體無法度抱伊走，
guá tsit ê sin-thé bô-huat-tōo phō i tsáu,

我需要我家己的身體。
 guá su-iàu guá ka-tī ê sin-thé.




弟弟，
Ti--tih, 

失禮啦，
sit-lé --lah,

雖然講我袂當收留 你，
 sui-liân kóng guá bē-tàng siu-liû --lí,

猶毋過只要你來耍，
 iah-m̄-koh tsí-iàu lí lâi sńg, 

隨時攏會當看著#小夏#喔，
suî-sî lóng ē-tàng khuànn-tio̍h #小夏# --ooh,

逐工攏會用得喔，
 ta̍k kang lóng ē-īng-eh --ooh, 

著矣，
tio̍h --ah,

啊無按呢生，
ah bô án-ne-senn, 

後改投胎的時陣，
āu-kái tâu-thai ê sî-tsūn,

你就做#小夏#的哥哥，
 lí tō tsò #小夏# ê ko-koh, 

我答應你。
guá tah-ìng --lí.




你莫共我講遮有的無的啦！
Lí mài kā guá kóng tsia ū--ê bô--ê --lah! 

#加奈#，
#加奈#,

就是無後改矣，
 tiō sī bô āu-kái --ah, 

一世人，
tsi̍t-sì-lâng, 

干焦有一改爾爾，
 kan-na ū tsi̍t kái niā-niā,

我總算知影矣，
 guá tsóng sǹg tsai-iánn --ah,

彼个時陣無法度回答你的代誌，
 hit ê sî-tsūn bô-huat-tōo huê-tap lí ê tāi-tsì, 

這馬我已經咧欲死矣，
tsit-má guá í-king tih-beh sí --ah, 

我總算知影是啥物意思矣。
guá tsóng sǹg tsai-iánn sī siánn-mih ì-sù --ah.




對你來講上重要的物件到底是啥物？
Tuì lí lâi kóng siōng tiōng-iàu ê mi̍h-kiānn tàu-té sī siánn-mi̍h?




自細漢到大漢，
Tsū sè-hàn kàu tuā-hàn, 

我一直活佇咧無家己私人想法的世界，
guá it-ti̍t ua̍h tī-leh bô ka-tī su-jîn siūnn-huat ê sè-kài, 

為著無愛予in煩惱，
uī-tio̍h bô ài hōo in huân-ló, 

我隨在in安排過生活，
guá suî-tsāi in an-pâi kuè sing-ua̍h, 

猶毋過我嘛是不得已的，
iáu-m̄-koh guá mā sī put-tik-í --ê, 

這幾年來我已經攏了解矣，
tsit kuí nî lâi guá í-king lóng liáu-kái --ah,

真正的人生是靠家己活落去，
 tsin-tsiànn ê jîn-sing sī khò ka-tī ua̍h --lo̍h-khì, 

佮你鬥陣生活彼段時間，
kah lí tàu-tīn sing-ua̍h hit tuānn sî-kan, 

是我這世人，
sī guá tsit-sì-lâng,

唯一照家己的意思過日子的時陣，
 uî-it tsiàu ka-tī ê ì-sù kuè ji̍t-tsí ê sî-tsūn, 

彼段日子的我，
hit tuānn ji̍t-tsí ê guá, 

活甲足快樂的，
ua̍h kah tsiok khuài-lo̍k --ê, 

我足懷念彼段生活，
guá tsiok huâi-liām hit tuānn sing-ua̍h, 

這幾年來我上大的心願，
tsit kuí nî lâi guá siōng tuā ê sim-guān,

就是閣佮你見面。
 tiō sī koh kah lí kìnn-bīn. 

#加奈#，
#加奈#, 

我對不起你。 
guá tuì-put-khí --lí.




啊？
Ah?




我欲轉去將我的身軀換轉來。
Guá beh tńg-khì tsiong guá ê sin-khu uānn  tńg--lâi. 

#加奈#我毋是欲轉去赴死，
#加奈# guá m̄ sī beh tńg-khì hù-sí, 

我是為著欲活落去，
guá sī uī-tio̍h beh ua̍h --lo̍h-khì, 

毋知我的肉體死去矣未？
m̄ tsai guá ê bah-thé sí --khì --ah --buē? 

#一路#，
#一路#, 

你一定愛好好仔活落去。
lí it-tīng ài hó-hó-á ua̍h --lo̍h-khì.




你動作實在有夠慢的，
Lí tōng-tsok si̍t-tsāi ū-kàu bān --ê, 

春彥先生。
Tshun-giān sian-sinn.




敢講，
Kám-kóng，

#一路#伊已經佮我的肉體鬥陣落去地獄矣？
 #一路# i í-king kah guá ê bah-thé tàu-tīn lo̍h-khì tē-ga̍k --ah?




啊！
Ah!




你是咧變啥物魍啦？
Lí sī leh pìnn siánn-mih báng --lah? 

我毋是共你講過我強欲枵死矣，
Guá m̄ sī kā lí kóng-kuè guá kiōng-beh iau--sí --ah, 

恁是聽無是無啦！
lín sī thiann bô sī --bô --lah!

町子啊，
 Ting-tsú --ah, 

去提食的來！
khì the̍h tsia̍h--ê lâi!




啊遵命！
Ah tsun-bīng!




喂！
Ueh! 

町子啊你是小兒科的呢！
Ting-tsú --ah lí sī sió-jî-kho --ê --neh!




哎啊！
Aih-ah! 

舞規半晡干焦町子有路用，
Bú kui-puànn-poo kan-na Ting-tsú ū lōo-īng,

會曉提物件予我食。
 ē-hiáu the̍h mi̍h-kiānn hōo guá tsia̍h.




若只要脫離危險就會按呢，
Nā tsí-iàu thuat-lī guî-hiám tō ē án-ne,

到底是按怎唅？
 tàu-té sī án-nuá --hannh? 

以往的治療敢捌發生這款現象？
Í-óng ê tī-liâu kám bat huat-sing tsit khuán hiān-siōng?




春彥啊，
Tshun-giān --ah, 

你嘛小檢討一下，
lí mā sió kiám-thó --tsi̍t-ē, 

閣繼續按呢落去乎，
koh kè-sio̍k án-ne lo̍h-khì --honnh,

咱兜的面子一定會予你卸了了矣。
 lán tau ê bīn-tsú it-tīng ē hōo lí sià-liáu-liáu --ah.




拜託咧，
Pài-thok --leh, 

你莫一直講話好無，
lí mài it-ti̍t kóng-uē hó --bô, 

足吵的呢！
tsiok tshá --ê --neh! 

我才無愛插你啥物面子無面子，
Guá tsiah bô ài tshap lí siánn-mih bīn-tsú bô bīn-tsú, 

彼是恁兜的代誌，
he sī lín tau ê tāi-tsì, 

對今仔日起，
uì kin-á-ji̍t khí, 

我已經是大人矣，
guá í-king sī tuā-lâng --ah,

我才無愛聽任何人的話咧，
 guá tsiah bô ài thiann līm-hô lâng ê uē --leh, 

這馬我只要按怎歡喜，
tsit-má guá tsí-iàu án-nuá huann-hí,

我就欲按怎做，
 guá tō beh án-nuá tsò,

彼攏是我的自由，
 he lóng sī guá ê tsū-iû, 

因為我這馬是春彥，
in-uī guá tsit-má sī Tshun-giān,

對今仔日開始，
 uì kin-á-ji̍t khai-sí,

絕對不准叫我寫功課、叫我洗喙洗面洗身軀，
 tsua̍t-tuì put-tsún kiò guá siá kong-khò, kiò guá sé tshuì sé bīn sé-sin-khu,

有聽著無？
 ū thiann-tio̍h --bô?

啊！
 Ah!




我真感謝你，
Guá tsin kám-siā --lí, 

多謝你猶閣活咧等我轉來，
to-siā lí iáu-koh ua̍h --leh tán guá tńg--lâi, 

多謝你#一路#。
to-siā --lí #一路#.




你哪會遮爾仔慢啦！
Lí ná ē tsiah-nī-á bān --lah! 

我差一點仔就死去 矣呢！
Guá tsha tsi̍t-tiám-á tō sí --khì --ah --neh!

你到底咧變啥魍？
 Lí tàu-té teh pìnn siánn báng?




飯桶！
Pn̄g-tháng!




哎唷！
Aih-ioh!

足疼的啦！
Tsiok thiànn --ê --lah!




謼！
Hooh! 

你按呢走對佗去，
Lí án-ne tsáu uì tó khì, 

走甲這馬才轉來，
tsáu kah tsit-má tsiah tńg--lâi,

閣敢講予你物件食，
koh kánn kóng hōo lí mi̍h-kiānn tsia̍h, 

哼！
hngh!




飯攏食了了矣喔！
Pn̄g lóng tsia̍h-liáu-liáu --ah --ooh!




唅！
Hannh!

啥物啊！
 Siánn-mi̍h --ah!




好啦、好啦，
Hó --lah, hó --lah, 

緊去洗身軀，
kín khì sé-sin-khu, 

我是聽講恁明仔載欲注啥物預防射是無唅？
guá sī thiann-kóng lín bîn-á-tsài beh tsù siánn-mih ī-hông-siā sī --bô --hannh? 

啊壯太乎已經共你的通知單，
Ah Tsòng-thài --honnh í-king kā lí ê thong-ti-tuann,  

聽講猶欲閣考試毋，
thiann-kóng iáu beh koh khó-tshì --m̄, 

欲考啥物國文啦、數學猶閣自然著無？
beh khó siánn-mih kok-bûn --lah, sòo-ha̍k ah-koh tsū-liân tio̍h --bô?




奮戰喔！
Hùn-tsiàn --ooh!




誠害呢！
Tsiânn hāi --neh!

莫共啥物代誌攏捒予壯太好無唅！
 Mài kā siánn-mih tāi-tsì lóng sak hōo Tsòng-thài hó --bô --hannh!




攏是春彥彼个無良心的，
Lóng sī Tshun-giān hit ê bô liông-sim --ê, 

傷早轉來矣啦！
siunn tsá tńg--lâi --ah --lah!

伊根本就無共我鬥相共著嘛！
I kun-pún tō bô kā guá tàu-sann-kāng tio̍h --mah!

町子啊，
 Ting-tsú --ah,

你緊來啦！
 lí kín lâi --lah!




啥人是町子啊？ 
Siánn-lâng sī Ting-tsú --ah?




較緊咧啦！
Khah kín --leh --lah! 

欲遲到矣啦！
Beh tî-tò --ah --lah!




你較緊咧啦好無！
Lí khah kín --leh --lah hó --bô!




謼喲！
Hooh-iō! 

恁莫閣催矣啦！
Lín mài koh tshui --ah --lah! 

我就行袂去矣，
Guá tō kiânn buē khì --ah,

哪有法度啦！
 ná ū huat-tōo --lah!




今仔日是地獄之日，
Kin-á-ji̍t sī tē-ga̍k tsi ji̍t, 

你無想欲去學校我了解，
lí bô siūnn-beh khì ha̍k-hāu guá liáu-kái, 

猶毋過。
iáu-m̄-koh.




我拜託你好無，
Guá pài-thok --lí hó --bô, 

只不過是注預防射，
tsí-put-kò sī tsù ū-hông-siā, 

猶閣有考國文、數學佮自然，
ah-koh ū khó kok-bûn, sòo-ha̍k kah tsū-liân, 

橫直是走袂去 啦，
huînn-ti̍t sī tsáu bē khì --lah, 

你一定愛面對現實。
lí it-tīng ài bīn-tuì hiān-si̍t.




好啦，
Hó --lah,

莫遮爾大聲好無！
 mài tsiah-nī tuā-siann hó --bô!




謼！
Hooh! 

我無愛等你矣啦！
Guá bô ài tán --lí --ah --lah!




猶毋過。
Iáu-m̄-koh.




無要緊啦！
Bô iàu-kín --lah!




連紲兩工攏是地獄之日，
Liân-suà nn̄g kang lóng sī tē-ga̍k tsi ji̍t, 

有夠悽慘！
ū-kàu tshi-tshám! 

謼！
Hooh! 

拜託咧，
Pài-thok --leh,

又閣是你喔！
 iū-koh sī lí --ooh!




較笑咧啦！
Khah tshiò --leh --lah!

你用甲彼啥物口氣唅！
 Lí iōng kah he siánn-mih kháu-khuì --hannh! 

我是特別來共你講春彥的情形的喔！
Guá sī ti̍k-pia̍t lâi kā lí kóng Tshun-giān ê tsîng-hîng --ê --ooh! 

彼个身軀乎已經無代誌矣，
Hit ê sin-khu --honnh í-king bô tāi-tsì --ah,

伊乎已經復原矣 喔，
 i --honnh í-king ho̍k-guân --ah --ooh,

好佳哉乎有你的關係，
 hó-ka-tsài --honnh ū lí ê kuan-hē,

所以伊這改會用得度過遮爾仔危險的關卡，
 sóo-í i tsit kái ē-īng-eh tōo-kuè tsiah-nī-á uî-hiám ê kuan-khah,

這攏愛感謝你！
 tse lóng ài kám-siā --lí!




我無想欲閣聽著春彥的代誌矣啦，
Guá bô siūnn-beh koh thiann-tio̍h Tshun-giān ê tāi-tsì --ah --lah, 

攏嘛是伊共我害甲遮爾仔可憐。
lóng mā sī i kā guá hāi kah tsiah-nī-á khó-liân.




#一路#，
#一路#, 

你較緊咧好無！
lí khah kín --leh hó --bô!




緊咧啦！
Kín --leh --lah!




好矣啦！
Hó --ah --lah! 

緊去學校啦！
Kín khì ha̍k-hāu --lah! 

去遐啊袂欲挃你的命啦！
Khì hia ah buē beh ti̍h lí ê miā --lah!




踅踅唸。
Se̍h-se̍h-liām.




啊無你莫挃命，
Ah bô lí mài ti̍h miā,

來我遮好矣啦，
 lâi guá tsia hó --ah --lah,

無需要注預防針，
 bô su-iàu tsù ū-hông-tsiam, 

嘛毋免考國文、數學、自然，
mā m̄ bián khó kok-bûn, sòo-ha̍k, tsū-liân,

實在是足讚的喔，
 si̍t-tsāi sī tsiok tsán --ê --ooh,

隨時攏歡迎你呢！
 suî-sî lóng huan-gîng --lí --neh!




哼！
Hngh! 

我才無愛咧！
Guá tsiah bô ài --leh!




再見喔，
Tsài-kiàn --ooh, 

#靈異一路#。
#靈異一路#.




#小夏#，
#小夏#, 

你欲去佗位?
lí beh khì tó-uī?




因為這世人只有一改，
In-uī tsit-sì-lâng tsí-ū tsi̍t kái,

所以我欲照我家己的意思，
 sóo-í guá beh tsiàu guá ka-kī ê ì-sù, 

拍拚活落去。
phah-piànn ua̍h --lo̍h-khì.

