763 臺北縣鄉土語言其他教材淡水版

第一課 #淡水#
Tē-it khò #Tām-tsuí#

#淡水##淡水#風景好，
#Tām-tsuí# #Tām-tsuí# hong-kíng hó, 

#觀音#吐霧白雲飄。
#Kuan-im# thóo bū pe̍h-hûn phiau.

#淡水##淡水#風景好，
#Tām-tsuí# #Tām-tsuí# hong-kíng hó, 

波浪溢來船仔搖。
Pho-lōng ik lâi tsûn-á iô.

#淡水##淡水#風景好，
#Tām-tsuí# #Tām-tsuí# hong-kíng hó, 

日頭落山海鳥飛，
Ji̍t-thâu lo̍h-suann hái-tsiáu pue,

飛去佗？
Pue khì toh?

飛去西爿彼爿邊！
Pue khì sai-pîng hit-pîng-pinn!

第二課 #紅毛城#
Tē-jī khò #Âng-môo-siânn#

#紅毛城#，
#Âng-môo-siânn#,

山跤徛，
Suann-kha khiā,

徛甲跤麻麻
Khiā kah kha bâ-bâ

曝甲面紅紅。
Pha̍k kah bīn âng-âng.

第三課 #清水##祖師爺#
Tē-sann khò #Tshing-tsuí# #tsóo-su-iâ#

五月初六迎鬧熱，
Gōo-gue̍h tshe-la̍k ngiâ-lāu-jia̍t,

烏面#祖師爺#，
Oo-bīn #Tsóo-su-iâ#,

大街小巷踅透透，
Tuā-ke-sió-hāng se̍h-thàu-thàu,

阿公阿媽攑香拜，
A-kong a-má gia̍h hiunn pài,

阿叔阿伯放連炮，
A-tsik a-peh pàng liân phàu,

保庇逐家平安福運到。
Pó-pì ta̍k-ke pîng-an hok-ūn kàu.

第四課 #祖師爺#的鼻仔
Tē-sì khò #Tsóo-su-iâ# ê phīnn-á

#祖師爺#，
#Tsóo-su-iâ#, 

面烏烏，
Bīn oo-oo, 

大大的鼻仔真趣味，
Tuā-tuā ê phīnn-á tsin tshù-bī, 

平安的時鼻仔黏牢牢，
Pîng-an ê sî phīnn-á liâm-tiâu-tiâu, 

災難的時鼻仔落落地。
Tsai-lān ê sî phīnn-á lak lo̍h-tē. 

實在真神奇！
Si̍t-tsāi tsin sîn-kî!

第五課 #定光佛#
Tē-gōo khò #Tīng-kong-hu̍t#

#鼻頭崙跤##定光佛#，
#Phīnn-thâu-lūn-kha# #Tīng-kong-hu̍t#,

廟埕前，半月池；
Biō-tiânn tsîng, puànn gue̍h tî; 

廟後，開雙井，
Biō-āu, khui siang-tsénn, 

遠遠看去像螿蜍，
Hn̄g-hn̄g khuànn --khì tshiūnn tsiunn-tsî, 

逐家攏講好地理。
Ta̍k-ke lóng kóng hó tē-lí.

第六課 #紅樓#
Tē-la̍k khò #Âng-lâu#

來#紅樓#，看日頭，
Lâi #Âng-lâu#, khuànn ji̍t-thâu, 

日頭花，笑微微。
Ji̍t-thâu-hue, tshiò-bî-bî.

來#紅樓#，聽船聲，
Lâi #Âng-lâu#, thiann tsûn siann, 

船聲霆，漸漸遠。
Tsûn siann tân, tsiām-tsiām hn̄g. 

來#紅樓#，予風吹，
Lâi #Âng-lâu#, hōo hong tshue, 

#淡水河#，野鳥飛。
#Tām-tsuí-hô#, iá-tsiáu pue.

第七課 #八角樓#
Tē-tshit khò #Peh-kak-lâu#

#淡江#中學#八角樓#，
#Tām-kang# tiong-ha̍k #peh-kak-lâu#, 

紅磚、紅瓦、紅圍牆，
Âng tsng, âng hiā, âng uî-tshiûnn, 

老厝、老樹、老先生，
Lāu tshù, lāu tshiū, lāu sian-sinn, 

聽歌、讀冊好所在。
Thiann kua, tha̍k-tsheh hó sóo-tsāi.

第八課 #漁人#碼頭
Tē-peh khò #Hî-jîn# bé-thâu

天拄光，
Thinn tú kng, 

海墘仔，
Hái-kînn-á, 

恬喌喌，
Tiām-tsiuh-tsiuh, 

一群鳥仔飛過去，
Tsi̍t kûn tsiáu-á pue --kuè-khì,

害我驚一趒。
Hāi guá kiann tsi̍t tiô. 

天拄暗
Thinn tú àm 

海墘仔，
Hái-kînn-á,

熱hut-hut，
Jia̍t-hut-hut, 

一陣涼風吹過來，
Tsi̍t tsūn liâng-hong tshue --kuè-lâi, 

予我心涼脾土開。
Hōo guá sim liâng pî-thóo khui.

第九課 水筆仔
Tē-káu khò Tsuí-pit-á

水筆仔，像毛筆，
Tsuí-pit-á, tshiūnn môo-pit, 

一支一支掛佇樹仔頂，
Tsi̍t ki tsi̍t ki kuà tī tshiū-á-tíng, 

囡仔兄，學寫字，
Gín-á-hiann, o̍h siá-jī, 

伸手挽一支做筆用。
Tshun-tshiú bán tsi̍t ki tsò pit iōng.

第十課 阿給
Tē-tsa̍p khò Á-geh

四四角角油豆腐，
Sì-sì-kak-kak iû-tāu-hū,

魚漿面，冬粉肚
hî-tsiunn bīn, tang-hún tōo 

伊的名叫阿給
I ê miâ kiò á-geh 

阿給滋味真正好
Á-geh tsu-bī tsin-tsiànn hó 

逐家攏呵咾
Ta̍k-ke lóng o-ló

第十一課 阿婆鐵卵
Tē-tsa̍p-it khò A-pô thih-nn̄g

雞卵鴨卵遮無賣，
Ke-nn̄g ah-nn̄g tsia bô bē,

阿婆賣的是鐵卵，
A-pô bē --ê sī thih-nn̄g,

鐵卵烏，
Thih-nn̄g oo, 

鐵卵韌，
Thih-nn̄g lūn, 

老大人，紅嬰仔，
Lāu-tuā-lâng, âng-enn-á, 

無喙齒通好哺，
Bô tshuì-khí thang hó pōo, 

欲食嘛無法度。
Beh tsia̍h mā bô-huat-tōo.

第十二課 #淡水#老街
Tē-tsa̍p-jī khò #Tām-tsuí# lāu-ke

古早地名#滬尾街#，
Kóo-tsá tē-miâ #Hōo-bué-ke#, 

這馬叫伊#中正路#。
Tsit-má kiò i #Tiong-tsìng-lōo#. 

人客溢來像海湧，
Lâng-kheh ik lâi tshiūnn hái-íng, 

頭家歡喜笑微微。
Thâu-ke huann-hí tshiò-bi-bi.

第十三課 #馬偕#牧師
Tē-tsa̍p-sann khò #Má-kai# bo̍k-su

深深的目睭，烏目眉，
Tshim-tshim ê ba̍k-tsiu, oo ba̍k-bâi, 

大把的喙鬚，黏下頦；
Tuā pé ê tshuì-tshiu, liâm ē-hâi; 

逐工用心來傳教，
Ta̍k kang iōng-sim lâi thuân-kàu, 

四界行醫挽喙齒。
Sì-kè hîng-i bán tshuì-khí. 

人人叫伊#鬍鬚番#，
Lâng-lâng kiò i #Hôo-tshiu-huan#, 

一生奉獻予#臺灣#。
It-sing hōng-hiàn hōo #Tâi-uân#.

第十四課 日頭落山
Tē-tsa̍p-sì khò Ji̍t-thâu lo̍h-suann

黃昏#淡海#看日落
Hông-hun #Tām-hái# khuànn ji̍t-lo̍h 

阿兄阿妹
A-hiann a-muē 

相招散步唸歌詩
Sio-tsio sàn-pōo liām kua-si

歌詩好，海岸長
Kua-si hó, hái-huānn tn̂g 

兄妹情意長長長
Hiann-muē tsîng-ì tn̂g-tn̂g-tn̂g

