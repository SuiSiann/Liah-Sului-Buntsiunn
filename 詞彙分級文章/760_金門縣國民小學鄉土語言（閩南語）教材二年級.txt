760 金門縣國民小學鄉土語言（閩南語）教材二年級

第一課 月光暝
Tē it khò gue̍h-kng mê

月光暝，滿天的星，
Gue̍h-kng mê, muá-thinn ê tshinn, 

一粒一粒閃閃爍。
Tsi̍t lia̍p tsi̍t lia̍p siám-siám-sih. 

月娘媽！
Gue̍h-nîu-má! 

你是姊，阮是弟；
Lú sī tsí, guán sī tī; 

毋通夯關刀，
M̄-thang giâ kuan-to, 

割阮的金鉤耳。
Kuah guán ê kim-kau-hī.

第二課 秀才秀才
Tē jī khò siù-tsâi siù-tsâi

秀才！秀才！
Sìu-tsâi! sìu-tsâi! 

騎馬long-long來。
Khiâ-bé long-long lâi. 

佇馬頂，跋落來，
Tī bé tíng, pua̍h--lo̍h-lâi, 

跋一下，真厲害。
Pua̍h tsi̍t-ē, tsin lī-hāi. 

喙齒疼，糊下頦；
Tshuì-khí thiànn, kôo ē-huâi; 

目睭疼，糊目眉；
Ba̍k-tsiu thiànn, kôo ba̍k-bâi; 

腹肚疼，糊肚臍；
Pak-tóo thiànn, kôo tōo-tsâi; 

這擺跋一下正厲害。
Tsit pái pua̍h tsi̍t-ē tsiànn lī-hāi.

第三課 掩苦雞
Tē sann khò ng khóo ke

掩苦雞，掩白卵，
Ng-khóo-kue, ng pe̍h nn̄g, 

一粒食，一粒舐；
Tsi̍t lia̍p tsia̍h, tsi̍t lia̍p tsn̄g; 

金雞母，覕密密，
Kim-kue-bú, bih ba̍t-ba̍t, 

鳥鼠囝，去揣賊。
Niáu-tshú kiánn, khù tshē tsha̍t. 

揣若有，掠出來，
Tshē nā ū, lia̍h --tshut-lâi, 

揣若無，覕踮褲跤內，
Tshē nā-bô, bih tiàm khòo-kha lāi, 

予人踅甲一擺閣一擺。
Hōo lâng se̍h kah tsi̍t pái koh tsi̍t pái.

第四課 好天歹天
Tē sì khò hó-thinn pháinn-thinn

出日是「好天」，落雨是「歹天時」，
Tshut-ji̍t sī “hó-thinn”, lo̍h-hōo sī “phái-thinn-sî”, 

無日有雲是「烏陰天」。
Bô-ji̍t ū hûn sī “oo-im-thinn”. 

有時透早出門，明明是好天氣，
Ū-sî thàu-tsá tshut-mn̂g, bîng-bîng sī hó thinn-khì,

日晝的時陣，天若來若暗，
Ji̍t-tàu ê sî-tsūn, thinn nā lâi nā àm, 

到下昏，煞開始佇落雨。
Kàu ē-hng, suah khai-sí tī lo̍h-hōo. 

有時明明出大日，
Ū-sî bîng-bîng tshut tuā-ji̍t, 

也會雄雄變歹天，
Ā ē hiông-hiông piàn pháinn-thinn, 

咱金門人講：「天氣是欲按算个。」
Lán kim-mn̂g-lâng kóng: “thinn-khì sī beh àn-sǹg ê.”

第五課 太武山
Tē gōo khò Thài-bú-suann

禮拜日早起，
Lé-pài-ji̍t tsá-khí, 

阮規家人去peh太武山，
Guán kui-ke-lâng khù peh Thài-bú-suann, 

一路若行若𨑨迌，
Tsi̍t-lōo nā kiânn nā tshit-thô, 

真久才peh到山頂。
Tsin kú tsiah peh kàu suann-tíng. 

阮爸佮阮媽去宮內拜拜，
Guán pá kah guán ma khù king-lāi pài-pài, 

我佮阿姊、小弟去看山花，
Guá kah a-tsé, sió-tī khù khuànn suann-hue, 

阮𨑨迌到日晝，
Guán tshit-thô kàu ji̍t-tàu, 

才落山食中晝頓。
Tsiah lo̍h-suann tsia̍h tiong-tàu-tǹg.

第九課 羊囝咩咩吼
Tē káu khò iûnn-kiánn meh-meh-háu

羊仔囝，咩咩吼，
Îunn-á-kiánn, meh-meh-háu, 

小弟牽伊去食草，
Sió-tī khan i khù tsia̍h-tsháu, 

行啊行，行到祖厝口，
Kiânn --ah kiânn, kiânn kàu tsóo-tshù kháu, 

拄著一隻大狼狗，
Tú tio̍h tsi̍t tsiah tuā lông-káu, 

狼狗吠甲唔唔吼。
Lông-káu puī kah onn-onn háu. 

羊仔囝，著驚趕緊走，
Îunn-á-kiánn, tio̍h-kiann kuánn-kín tsáu, 

小弟逐袂著，
Sió-tī jik buē tio̍h, 

跋一下拋輾斗。
Pua̍h tsi̍t-ē pha-lìn-táu.

第十課 一隻貓
Tē tsa̍p khò tsi̍t tsiah niau

一隻：貓、狗、雞、鴨、牛、馬、豬、鳥。
Tsi̍t tsiah: niau, káu, kue, ah, gû, bé, tu, tsiáu. 

一个：人（囡仔、查埔、查某、翁、某、生理人。）
Tsi̍t ê: lâng (gín-á, ta-poo, tsa-bóo, ang, bóo, sing-lí-lâng.)

一尾：魚、蝦、蛇、龍、鰻…。
Tsi̍t bé: hû, hê, tsuâ, lîng, muâ …. 

一粒：梨仔、李仔、柑、雞卵…。
Tsi̍t lia̍p: lâi-á, lí-á, kam, kue-nn̄g …. 

一條：索仔、帶仔、…。
Tsi̍t tiâu: soh-á, tuà-á, …. 

一碗：飯、菜、湯、…。
Tsi̍t uánn: pn̄g, tshài, thng, ….

第十一課 一隻箠仔
Tē tsa̍p-it khò tsi̍t tsiah tshuê-á

一支：箠仔、筆、手、跤…。
Tsi̍t ki: tshê-á, pit, tshíu, kha …. 

一欉：樹仔、筆、花、草、…。
Tsi̍t tsâng: tshīu-á, pit, hue, tsháu, …. 

一塊：布、硯、砧、地、…。
Tsi̍t tè: pòo, hīnn, tiam, tuē, …. 

一榜：書、冊、簿仔、…。
Tsi̍t pńg: tsu, tsheh, phōo-á, …. 

一耳：花、目睭…。
Tsi̍t hī: hue, ba̍k-tsiu …. 

一杯：茶、水、酒、
Tsi̍t pue: tê, tsuí, tsíu, 

一台：車、電器
Tsi̍t tâi: tshia, tiān-khì 

一間：厝。一槽：瓦。
Tsi̍t kainn: tshù. tsi̍t tsô: hiā.

第十二課 大箍呆
Tē tsa̍p-jī khò tuā-khoo-tai

大箍呆，炒韭菜，
Tuā-khoo-tai, tshá kú-tshài, 

燒燒一碗來，
Sio-sio tsi̍t uánn lâi,

凊凊阮毋愛。
Tshìn-tshìn guán m̄ ài. 

大箍呆，炒鹹菜，
Tuā-khoo-tai, tshá kiâm-tshài, 

芳芳一碗來，
Phang-phang tsi̍t uánn lâi, 

酸酸阮毋愛。
Sng-sng guán m̄ ài. 

大箍呆，炒蕹菜，
Tuā-khoo-tai, tshá ìng-tshài, 

甜甜一碗來，
Tinn-tinn tsi̍t uánn lâi, 

鹹鹹阮毋愛。
Kiâm-kiâm guán m̄ ài.

第十三課 十二生相
Tē tsa̍p-sann khò tsa̍p-jī senn-siùnn

一鼠驚貓咬，
It tshú kiann niau kā, 

二牛作穡兄，
Lī gû tsoh-sit hiann,

三虎peh上山。
Sann hóo peh tsīunn suann. 

四兔塗空搤，
Sì thòo thôo-khang iah, 

五龍無看的影，
Gōo lîng bô khuànn ê iánn,

六蛇無跤會行。
La̍k tsuâ bô kha ē kiânn. 

七馬𠢕拖車，
Tshit bé gâu thua tshia, 

八羊𠢕peh崎。
Pueh îunn gâu peh kiā. 

九猴跤手賤，
Káu kâu kha-tshíu tsiān, 

十雞啼袂𤺪。
Tsa̍p kue thî buē siān . 

十一狗，顧門口，
Tsa̍p-it káu, kòo mn̂g-kháu, 

十二豬，綴尾走。
Tsa̍p-lī tu, tè bé tsáu.

第十四課 三十、四十
Tē tsa̍p-sì khò sann-tsa̍p, sì-tsa̍p

廿一、廿二、廿三、廿四、
Jī-it, jī-jī, jī-sann, jī-sì, 

廿五、廿六、廿七、廿八、
Jī-gōo, jī-la̍k, jī-tshit, jī-pueh,

廿九、卅十。
Jī-káu, sann-tsa̍p. 

卅一、卅二、卅三、卅四、
Sam-it, sam-lī, sam-sann, sam-sì, 

卅五、卅六、卅七、四十。
Sam-gōo, sam-la̍k, sam-tshit, sì-tsa̍p. 

卌一、卌二、卌三、卌四、
Siap-it, siap-lī, siap-sann, siap-sì, 

卌九、五十、六二、七四、
Siap-káu, gōo-tsa̍p, la̍k-lī, tshit-sì, 

八六、九八、一百。
Pueh-la̍k, káu-pueh, tsi̍t-pah.

第十五課 禮拜
Tē tsa̍p-gōo khò lé-pài

落昨日是拜一，
Lo̍h-tsoh-ji̍t sī pài-it,

昨日是拜二，
Tsa-ji̍t sī pài-lī, 

昨日是拜三，
Tsoh-ji̍t sī pài-sann, 

今仔日是拜四。
Kin-á-ji̍t sī pài-sì.

明仔日是拜五，
bîn-á-ji̍t sī pài-gōo,

後日是拜六，
Āu-ji̍t sī pài-la̍k, 

落後日是禮拜日。
Lo̍h-āu-ji̍t sī lé-pài-ji̍t. 

拜六佮禮拜，是歇睏日，
Pài-la̍k kah lé-pài, sī hioh-khùn-ji̍t,

阮規家欲去慈湖看鳥。
Guán kui-ke beh khù tsû-ôo khuànn tsiáu.

第十六課 一螺一嗲嗲
Tē tsa̍p-la̍k khò Tsi̍t lê tsi̍t te-te

一螺一嗲嗲，兩螺蹌跤箠，
Tsi̍t lê tsi̍t te-te, nn̄g lê tshiáng kha-tshê,

三螺𠢕歕吹，四螺有米煮，
Sann lê gâu pûn-tshe, sì lê ū bí tsú, 

五螺𠢕梳妝，六螺比頭長。
Gōo lê gâu sue-tsng, la̍k lê pí thâu tn̂g. 

七螺七搤壁，八螺做乞食。
Tshit lê tshit iah piah, pueh lê tsuè khit-tsia̍h.

九螺九鞍鞍，十螺會做官。
Káu lê káu uann-uann, tsa̍p lê ē tsuè-kuann.

