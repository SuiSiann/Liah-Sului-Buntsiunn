655 20.新聞插播（崗山仔、哈瑪星、鳳山、中洲仔消息）

新聞插播（崗山仔、哈瑪星、鳳山、中洲仔消息）
Sin-bûn tshah-pòo (Kang-suann-á, Ha-má-sing, Hōng-suann、Tiong-tsiu-á siau-sit)




新聞插播，
Sin-bûn tshah-pòo, 

本台特派記者恆春仔獨家採訪烏白來消息。
pún tâi ti̍k-phài kì-tsiá Hîng-tshun-á to̍k-ka tshái-hóng oo-pe̍h-lâi siau-sit.




崗山仔消息，
Kang-suann-á siau-sit, 

今仔日恆春仔拄著瘦猴仔，
kin-á-ji̍t Hîng-tshun-á tú-tio̍h Sán-kâu-á, 

伊的喙邊煞來烏青，
i ê tshuì-pinn suah lâi oo-tshenn, 

原來呢瘦猴仔佇昨昏下晡騎#oo-tóo-bái#欲載春桃仔出去的時陣，
guân-lâi --neh Sán-kâu-á tī tsa-hng e-poo khiâ #oo-tóo-bái# beh tsài Tshun-thô-á tshut-khì ê sî-tsūn, 

想袂到春桃仔一坐著#oo-tóo-bái#煞來piāng輪去，
siūnn-bē-kàu Tshun-thô-á tsi̍t tsē-tio̍h #oo-tóo-bái# suah lâi piāng-lián khì, 

瘦猴仔佇邊仔笑甲攬腹肚啦，
Sán-kâu-á tī pinn--á tshiò kah lám pak-tóo --lah, 

啊啊啊過來喙就已經烏青去矣。
ah ah ah kuè--lâi tshuì tō í-king oo-tshenn --khì --ah.




瘦猴仔共恆春仔講，
Sán-kâu-á kā Hîng-tshun-á kóng, 

家和萬事興，
ka hô bān sū hing, 

家若不和呢，
ka nā put-hô --neh, 

是萬世凝，
sī bān sè gîng, 

恆春仔對著瘦猴仔這个為家為國的精神呢值得咱敬佩。
Hîng-tshun-á tuì tio̍h Sán-kâu-á tsit ê uī ka uī kok ê tsing-sîn --neh ta̍t-tit lán kìng-phuè.




哈瑪星消息，
Ha-má-sing siau-sit, 

蹛佇咧哈瑪星的助哥仔，
tuà tī-leh Ha-má-sing ê Tsōo-ko-á, 

因為時機䆀䆀，
in-uī sî-ki bái-bái, 

所以利用下班了後去夜市仔排擔仔做一个仔小生理來增加收入，
sóo-í lī-iōng hā-pan liáu-āu khì iā-tshī-á pâi tànn-á tsò tsi̍t-ê-á sió sing-lí lâi tsing-ka siu-ji̍p, 

想袂到呢，
siūnn-bē-kàu --neh, 

排個外月，
pâi kò-guā-gue̍h, 

連一个交關的人客攏無，
liân tsi̍t ê kau-kuan ê lâng-kheh lóng bô, 

根據助哥仔共恆春仔講，
kin-kì Tsōo-ko-á kā Hîng-tshun-á kóng, 

伊平常時看人告別式外口排真濟罐頭塔，
i pîng-siông-sî khuànn lâng kò-pia̍t-sik guā-kháu pâi tsin tsē kuàn-thâu-thah, 

想講年冬䆀，
siūnn-kóng nî-tang bái, 

人緊死，
lâng kín sí, 

這个物件一定真好飼，
tsit ê mi̍h-kiānn it-tīng tsin hó tshī, 

想袂到呢，
siūnn-bē-kàu --neh, 

排個外月，
pâi kò-guā-gue̍h, 

攏無人來交關，
lóng bô lâng lâi kau-kuan, 

助哥仔感嘆講，
Tsōo-ko-á kám-thàn kóng, 

時機䆀，
sî-ki bái, 

生理嘛歹做。
sing-lí mā pháinn tsò.




鳳山消息，
Hōng-suann siau-sit, 

鳳山首惡份子郎仔呢，
Hōng-suann siú ok hūn-tsú Lông-á --neh, 

自從被綠島管訓轉來了後，
tsū-tsiông pī Li̍k-tó kuán-hùn tńg-lâi liáu-āu, 

猶原惡性不改，
iu-guân ok-sìng put kái, 

佇咧高雄縣市強迫推銷一種名叫做「角頭牌平安口服液」，
tī-leh Ko-hiông kuān-tshī kiông-pik thui-siau tsi̍t tsióng miâ kiò-tsò “Kak-thâu-pâi pîng-an kháu-ho̍k-i̍k”, 

根據真濟被害人指出呢，
kin-kì tsin tsē pī-hāi-lîn tsí-tshut --neh, 

郎仔所賣的角頭牌平安口服液是欲予被害人啉落了後呢，
Lông-á sóo bē ê Kak-thâu-pâi pîng-an kháu-ho̍k-i̍k sī beh hōo pī-hāi-lîn lim lo̍h liáu-āu --neh, 

出門袂無代無誌去予車挵著，
tshut-mn̂g bē bô-tāi-bô-tsì khì hōo tshia lòng--tio̍h, 

抑是去予人崁布袋圍爐，
ia̍h-sī khì hōo lâng khàm-pòo-tē uî-lôo, 

因為被害人真驚，
in-uī pī-hāi-lîn tsin kiann, 

若無買會遭受郎仔的報復，
nā bô bé ē tso-siū Lông-á ê pò-ho̍k, 

所以呢，
sóo-í --neh, 

每一个人攏買真濟這號角頭牌平安口服液，
muí tsi̍t ê lâng lóng bé tsin tsē tsit hō Kak-thâu-pâi pîng-an kháu-ho̍k-i̍k, 

警方根據線報，
kíng-hong kin-kì suànn-pò,

佇今仔日逮捕郎仔，
tī kin-á-ji̍t tāi-póo Lông-á, 

並依照藥物藥商管理法第四十二條提出告訴。
pīng i-tsiàu io̍h-bu̍t io̍h-siong kuán-lí huat tē-sì-tsa̍p-jī tiâu thê-tshut kò-sòo.




中洲仔消息，
Tiong-tsiu-á siau-sit, 

今仔日警方佇咧中洲仔呢掠著一名慣竊，
kin-á-ji̍t kíng-hong tī-leh Tiong-tsiu-á --neh lia̍h-tio̍h tsi̍t miâ kuàn-tshiat, 

根據警方表示呢，
kin-kì kíng-hong piáu-sī --neh, 

有多次竊盜前科的嫌疑犯臭頭吉仔佇咧中晝的時陣踮佇咧中洲仔的古井邊鬼鬼祟祟，
ū to tshù tshiap-tō tsiân-kho ê hiâm-gî-huān tshàu-thâu Kiat-á tī-leh tiong-tàu ê sî-tsūn tiàm tī-leh Tiong-tsiu-á ê kóo-tsénn pinn kuí-kuí-suī-suī, 

被巡邏的警方發現感覺可疑，
pī sûn-lô ê kíng-hong huat-hiān kám-kak khó-gî, 

所以進行盤查，
sóo-í tsìn-hîng puânn-tshâ, 

原來呢臭頭吉仔想欲偷夯古井去賣，
guân-lâi --neh tshàu-thâu Kiat-á siūnn-beh thau giâ kóo-tsénn khì bē, 

想袂到猶未偷夯著，
siūnn-bē-kàu iáu-buē thau giâ tio̍h, 

就予警察掠著囉。
tō hōo kíng-tshat lia̍h--tio̍h --looh.

此次呢，
Tshú tshù --neh, 

由咱中洲仔分駐所處理當中。
iû lán Tiong-tsiu-á hun-tsù-sóo tshú-lí tang-tiong.




以上是咱番薯之聲本部獨家所提供，
Í-siōng sī lán han-tsî-tsi-siann pún pōo to̍k-ka sóo thê-kiong, 

由本台特派記者恆春仔為恁採訪烏白來新聞，
iû pún tâi ti̍k-phài kì-tsiá Hîng-tshun-á uī lín tshái-hóng oo-pe̍h-lâi sin-bûn, 

多謝收聽。
to-siā siu-thiann.

