795 是按怎一定愛支持《國家語言發展法》？

是按怎一定愛支持《#國家語言發展法#》
Sī-án-tsuánn it-tīng ài tsi-tshî “#Kok-ka gí-giân huat-tián-huat#”

是按怎欲揀這篇：
Sī-án-tsuánn beh kíng tsit phinn: 

欲考驗語言的程度，
beh khó-giām gí-giân ê thîng-tōo, 

是對日常生活中開始，
sī uì ji̍t-siông sing-ua̍h tiong khai-sí, 

「你敢講會出#5#肢指頭仔的名稱？」
“Lí kám kóng ē tshut #5# ki tsíng-thâu-á ê miâ-tshing?” 

#何#教授用這个例來說明本土語言流失有偌嚴重，
#Hô# kàu-siū īng tsit ê lē lâi suat-bîng pún-thóo gí-giân liû-sit ū guā giâm-tiōng, 

伊呼籲逐家支持《#語發法#》，
i hoo-io̍k ta̍k-ke tsi-tshî “#Gí-huat-huat#”, 

增加本土語言相關的工作機會，
tsing-ka pún-thóo gí-giân siong-kuan ê kang-tsok ki-huē, 

吸引人才投入，
khip-ín jîn-tsâi tâu-ji̍p, 

成做母語復振的良性循環。
tsiânn-tsò bú-gí ho̍k-tsín ê liông-sìng sûn-khuân.

若講著#臺灣#各族群母語的流失，
Nā kóng-tio̍h #Tâi-uân# kok tso̍k-kûn bú-gí ê liû-sit, 

大部份的人可能攏會講：有喔，有流失。
tuā-pōo-hūn ê lâng khó-lîng lóng ē kóng: ū --ooh, ū liû-sit. 

毋過，
M̄-koh, 

到底流失有偌嚴重，
tàu-té liû-sit ū guā giâm-tiōng, 

逐家可能就無真明顯的感受。
ta̍k-ke khó-lîng tō bô tsin bîng-hián ê kám-siū. 

佇遮舉兩个例，
Tī tsia kí nn̄g ê lē, 

逐家嘛會當提來問身軀邊的人：
ta̍k-ke mā ē-tàng the̍h-lâi mn̄g sin-khu-pinn ê lâng: 

「你敢講會出#5#肢指頭仔的名稱？」
“Lí kám kóng ē tshut #5# ki tsíng-thâu-á ê miâ-tshing?” 

（尤其是第#2#、第#4#肢的名！）
(Iû-kî sī tē #2#, tē #4# ki ê miâ!) 

「你敢講會出『#胰臟#』的#臺語#？」。
“Lí kám kóng ē tshut ‘#胰臟#’ ê #Tâi-gí#?”.

前一站仔佇網路真時行「互相出#10#題#臺語#名詞，
Tsîng tsi̍t-tsām-á tī bāng-lōo tsin sî-kiânn “hōo-siong tshut #10# tê #Tâi-gí# miâ-sû, 

按怎出才會當予對方袂曉」的遊戲。
án-tsuánn tshut tsiah ē-tàng hōo tuì-hong bē-hiáu” ê iû-hì. 

若是去看in問的名詞，
Nā-sī khì khuànn in mn̄g ê miâ-sû, 

其實攏是真日常、真生活的─ ─
kî-si̍t lóng sī tsin ji̍t-siông, tsin sing-ua̍h --ê ─ ─ 

若是#華語#大概猶未讀小學的囡仔就攏知影矣，
nā-sī #Huâ-gí# tāi-khài iáu-buē tha̍k sió-ha̍k ê gín-á tō lóng tsai-iánn --ah, 

毋過換做#臺語#，
m̄-koh uānn-tsò #Tâi-gí#, 

煞是考倒大部份人的困難題目。
suah sī khó tó tuā-pōo-hūn lâng ê khùn-lân tê-bo̍k. 

這猶是#臺語#的情形喔，
Tse iáu sī #Tâi-gí# ê tsîng-hîng --ooh, 

若換做#客語#、#原住民##族語#，
nā uānn-tsò #Kheh-gí#, #guân-tsū-bîn# #tso̍k-gí#, 

情形就閣較嚴重。
tsîng-hîng tō koh-khah giâm-tiōng.

為著欲挽救#臺灣#的本土語言，
Uī-tio̍h beh bán-kiù #Tâi-uân# ê pún-thóo gí-giân, 

#文化部##鄭麗君#部長一上台，
#bûn-huà-pōo# #Tēnn Lē-kun# pōo-tiúnn tsi̍t tsiūnn-tâi, 

就隨成立一个「#國家語言發展科#」，
tō suî sîng-li̍p tsi̍t ê “#kok-ka gí-giân huat-tián-kho#”, 

欲透過《#國家語言發展法#》的制訂，
beh thàu-kuè “#Kok-ka gí-giân huat-tián-huat#” ê tsè-tīng, 

達成語言復振的目的。
ta̍t-sîng gí-giân ho̍k-tsín ê bo̍k-ti̍k.

若是詳細閱讀#文化部#佇#7#月初公佈的《#國家語言發展法#》草案的內容，
Nā-sī siông-sè ua̍t-tho̍k #bûn-huà-pōo# tī #7# gue̍h-tshe kong-pòo ê “#Kok-ka gí-giân huat-tián-huat#” tshó-àn ê luē-iông, 

會當發現草案有#兩#个真重要的意義：宣示性的佮實質性的。	
ē-tàng huat-hiān tshó-àn ū #nn̄g# ê tsin tiōng-iàu ê ì-gī: suan-sī-sìng --ê kap si̍t-tsit-sìng --ê.

所謂宣示性的意義，
Sóo-uī suan-sī-sìng ê ì-gī, 

就是宣示每#一#種國家語言攏總平等— —
tō sī suan-sī muí #tsi̍t# tsióng kok-ka gí-giân lóng-tsóng pîng-tíng— — 

過去佇#國民#政府的一元語言政策下面，
kuè-khì tī #Kok-bîn# tsìng-hú ê it-guân gí-giân tsìng-tshik ē-bīn, 

干焦#華語#會當號做「國語」，
kan-na #Huâ-gí# ē-tàng hō-tsò “kok-gí”, 

其他的語言攏予人稱呼是「方言」。
kî-thann ê gí-giân lóng hōo lâng tshing-hoo sī “hong-giân”. 

受著種種無平等的語言政策影響，
Siū-tio̍h tsióng-tsióng bô pîng-tíng ê gí-giân tsìng-tshik íng-hióng, 

#臺灣#各族群的母語漸漸予社會大眾看做是「無水準」的語言。
#Tâi-uân# kok tso̍k-kûn ê bú-gí tsiām-tsiām hōo siā-huē tāi-tsiòng khuànn-tsò sī “bô tsuí-tsún” ê gí-giân. 

到今，
Kàu-tann, 

佇日常生活中咱猶原會當佇各種無仝的場合真簡單就發現這種現象的例。
tī ji̍t-siông sing-ua̍h tiong lán iu-guân ē-tàng tī kok-tsióng bô-kāng ê tiûnn-ha̍p tsin kán-tan tō huat-hiān tsit-tsióng hiān-siōng ê lē.

《#國家語言發展法#》就是欲予#臺灣#各族群的母語，
“#Kok-ka gí-giân huat-tián-huat#” tō sī beh hōo #Tâi-uân# kok tso̍k-kûn ê bú-gí, 

攏成做是國家語言。
lóng tsiânn-tsò sī kok-ka gí-giân. 

這个法通過以後，
Tsit ê huat thong-kuè í-āu, 

相信像「正式場合愛講#華語#」、
siong-sìn tshiūnn “tsìng-sik tiûnn-ha̍p ài kóng #Huâ-gí#”, 

「正式文件愛用#華語#寫」按呢的觀念，
“tsìng-sik bûn-kiānn ài īng #Huâ-gí# siá” án-ne ê kuan-liām, 

攏會漸漸佇社會大眾的心內解禁，
lóng ē tsiām-tsiām tī siā-huē tāi-tsiòng ê sim-lāi kái-kìm, 

逐家慢慢會對家己的母語恢復信心— —
ta̍k-ke bān-bān ē tuì ka-kī ê bú-gí khue-ho̍k sìn-sim— — 

#蔡#總統稱呼用#原住民語#寫公文是
#Tshuà# tsóng-thóng tshing-hoo īng #guân-tsū-bîn-gí# siá kong-bûn sī 

「轉型正義上好的表現」就是這个道理。
“tsuán-hîng tsìng-gī siōng hó ê piáu-hiān” tō sī tsit ê tō-lí.

佇實質性的意義方面，
Tī si̍t-tsit-sìng ê ì-gī hong-bīn, 

就是欲創造各國家語言使用者的工作機會— —
tō sī beh tshòng-tsō kok kok-ka gí-giân sú-iōng-tsiá ê kang-tsok ki-huē— — 

咱定講愛「尊重弱勢」。
lán tiānn kóng ài “tsun-tiōng jio̍k-sè”. 

總是弱勢若是干焦「予人尊重」，
Tsóng--sī jio̍k-sè nā-sī kan-na “hōo lâng tsun-tiōng”, 

in猶原無法度生存— —因為in並無生存的基礎。
in iu-guân bô-huat-tōo sing-tsûn— — in-uī in pīng bô sing-tsûn ê ki-tshóo. 

所以咱若是欲解決社會上親像「予囡仔學母語，
Sóo-í lán nā-sī beh kái-kuat siā-huē-siōng tshin-tshiūnn “hōo gín-á o̍h bú-gí, 

不如共時間提來學#英語#，未來較有路用」，
put-jû kā sî-kan the̍h-lâi o̍h #Ing-gí#, bī-lâi khah ū-lōo-īng”, 

抑是「讀#臺灣#語文（包括#客家#語文佮#原住民#語文）
ia̍h-sī “tha̍k #Tâi-uân# gí-bûn (pau-kuat #Kheh-ka# gí-bûn kah #guân-tsū-bîn# gí-bûn) 

相關系所以後出業欲做啥」這類的質疑，
siong-kuan hē-sóo í-āu tshut-gia̍p beh tsò siánn” tsit luī ê tsit-gî, 

就愛予本土語言的使用者有對應的工作機會，
tō ài hōo pún-thóo gí-giân ê sú-iōng-tsiá ū tuì-ìng ê kang-tsok ki-huē, 

按呢才會當吸引閣較濟優秀的人才願意投入國家語言的領域。
án-ne tsiah ē-tàng khip-ín koh-khah tsē iu-siù ê jîn-tsâi guān-ì tâu-ji̍p kok-ka gí-giân ê líng-hi̍k.  

一旦優秀的人才願意投入，
It-tàn iu-siù ê jîn-tsâi guān-ì tâu-ji̍p, 

本土語言佇各方面的發展就會一直進步、一直發展，
pún-thóo gí-giân tī kok hong-bīn ê huat-tián tō ē it-ti̍t tsìn-pōo, it-ti̍t huat-tián, 

造成良性循環，
tsō-sîng liông-sìng sûn-khuân, 

按呢本土語言才真正會穩固。
án-ne pún-thóo gí-giân tsiah tsin-tsiànn ē ún-kòo. 

《#國家語言發展法#》草案的第二部份，
“#Kok-ka gí-giân huat-tián-huat#” tshó-àn ê tē-jī pōo-hūn, 

就提供真濟相關工作機會的可能性，
tō thê-kiong tsin tsē siong-kuan kang-tsok ki-huē ê khó-lîng-sìng, 

一旦通過，
it-tàn thong-kuè, 

絕對會大大增加大眾投入本土語言的誘因。
tsua̍t-tuì ē tuā-tuā tsing-ka tāi-tsiòng tâu-ji̍p pún-thóo gí-giân ê iú-in.

《#國家語言發展法#》佇今年下半會期就會送入#立法院#，
“#Kok-ka gí-giân huat-tián-huat#” tī kin-nî ē puànn huē-kî tō ē sàng-ji̍p #i̍p-huat-īnn#, 

請關心本土語言復振的朋友，
tshiánn kuan-sim pún-thóo gí-giân ho̍k-tsín ê pîng-iú, 

共同來支持這个法案，
kiōng-tông lâi tsi-tshî tsit ê huat-àn, 

予伊會當順利通過。
hōo i ē-tàng sūn-lī thong-kuè.

