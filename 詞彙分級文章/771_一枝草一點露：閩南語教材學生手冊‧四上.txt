771 一枝草一點露：閩南語教材學生手冊‧四上

第一課 在家日日好，出外條條難
Tē-it khò Tsāi ka ji̍t ji̍t hó, tshut-guā tiâu tiâu lân

自細漢就聽人咧講
Tsū sè-hàn tō thiann lâng teh kóng

#臺灣#錢，淹跤目
#Tâi-uân# tsînn, im kha-ba̍k

為著前途，為著頭路
Uī-tio̍h tsiân-tôo, uī-tio̍h thâu-lōo

我離開阿母，離開#澎湖#
Guá lī-khui a-bú, lī-khui #Phênn-ôo#

在家日日好，出外條條難
Tsāi ka ji̍t ji̍t hó, tshut-guā tiâu tiâu lân

離開故鄉的日子
Lī-khui kòo-hiong ê ji̍t-tsí

月娘圓圓的暗暝
Gue̍h-niû înn-înn ê àm-mê

我定定想著較早的代誌
Guá tiānn-tiānn siūnn-tio̍h khah-tsá ê tāi-tsì

到這馬我才知
Kàu tsit-má guá tsiah tsai

故鄉的厝內，阿母的交代
Kòo-hiong ê tshù-lāi, a-bú ê kau-tài

聲聲句句，
Siann-siann-kù-kù,

攏是伊對我的愛
lóng sī i tuì guá ê ài

第二課 雙手抱孩兒，才知爸母時
Tē-jī khò Siang-tshiú phō hâi-jî, tsiah tsai pē-bú sî

這个禮拜日，
Tsit ê lé-pài-ji̍t, 

阿姨抱伊三個月大的嬰仔來阮兜，
a-î phō i sann kò gue̍h tuā ê inn-á lâi guán tau, 

看嬰仔面紅紅，
khuànn inn-á bīn âng-âng , 

睏甲真落眠，
khùn kah tsin lo̍h-bîn, 

實在是足古錐的，
si̍t-tsāi sī tsiok kóo-tsui --ê, 

逐家攏相爭欲抱。
ta̍k-ke lóng sio-tsenn beh phō. 

中晝的時陣，
Tiong-tàu ê sî-tsūn, 

嬰仔醒來，
inn-á tshínn--lâi, 

哭甲真大聲，
khàu kah tsin tuā-siann, 

阿姨目𥍉仔飼奶，
a-î ba̍k-nih-á tshī-ling, 

目𥍉仔換尿苴，
ba̍k-nih-á uānn jiō-tsū, 

無閒甲連食飯、歇睏的時間攏無，
bô-îng kah liân tsia̍h-pn̄g, hioh-khùn ê sî-kan lóng bô, 

一步嘛行袂開跤。
tsi̍t pōo mā kiânn-bē-khui-kha.

阿姨共我講：「雙手抱孩兒，
A-î kā guá kóng: “Siang-tshiú phō hâi-jî, 

才知爸母時，
tsiah tsai pē-bú sî, 

想著阮細漢的時，
siūnn-tio̍h gún sè-hàn ê sî, 

阿母嘛是仝款辛苦將阮晟養大漢。」
a-bú mā sī kāng-khuán sin-khóo tsiong gún tshiânn-ióng tuā-hàn.”

我感覺阿姨講了真有道理，
Guá kám-kak a-î kóng liáu tsin ū tō-lí, 

對這馬起，咱著愛好好仔有孝咱的序大人！
tuì tsit-má khí, lán tio̍h-ài hó-hó-á iú-hàu lán ê sī-tuā-lâng!

第三課 一枝草，一點露 
Tē-sann khò Tsi̍t ki tsháu, tsi̍t tiám lōo

一樣米飼百樣人
Tsi̍t iūnn bí tshī pah iūnn lâng

每一个人攏是無仝款的
Muí tsi̍t ê lâng lóng sī bô kāng-khuán --ê

讀冊、唱歌、畫圖、運動
Tha̍k-tsheh, tshiùnn-kua, uē-tôo, ūn-tōng

一人勥一項
Tsi̍t lâng khiàng tsi̍t hāng

毋免欣羨，毋免怨妒
M̄-bián him-siān, m̄-bián uàn-tòo

掠魚的毋驚臊
Lia̍h-hî--ê m̄ kiann tsho

曝鹽的毋驚烏
Pha̍k-iâm--ê m̄ kiann oo

生理在人做，
Sing-lí tsāi-lâng tsuè,

師傅出手有撇步
Sai-hū tshut-tshiú ū phiat-pōo

俗語講：「一枝草，一點露；生人就生頭路。」
Sio̍k-gí kóng: “Tsi̍t ki tsháu, tsi̍t tiám lōo; sinn lâng tiō sinn thâu-lōo.”

只要肯拍拚、肯食苦，
tsí-iàu khíng phah-piànn, khíng tsia̍h-khóo,

成功就有法度
Sîng-kong tiō ū huat-tōo

第四課 青盲牛毋捌半字
Tē-sì khò Tshenn-mê-gû m̄ bat puànn jī

中晝時，
Tiong-tàu sî,

#阿男#綴阿爸去郵局。
#A-lâm# tuè a-pah khì iû-kio̍k.

郵局內底鬧熱滾滾，
Iû-kio̍k lāi-té lāu-jia̍t-kún-kún,

領錢、寄錢的人𤲍甲實統統。
niá-tsînn, kià-tsînn ê lâng kheh kah tsa̍t-thóng-thóng.

「先生，
“Sian-sinn,

這張單敢會使拜託你替我寫一下好無？」
tsit tiunn tuann kám ē-sái pài-thok lí thè guá siá--tsi̍t-ē hó --bô ?”

阿爸攑頭看：
A-pah gia̍h-thâu khuànn:

「欸！你是#阿雄仔#乎？」
“Eh！Lí sī #A-hiông-á# --honnh?”

原來彼个人是阿爸的同學，
Guân-lâi hit ê lâng sī a-pah ê tông-o̍h,

兩人相拄，
nn̄g lâng sio-tú,

話攏講袂煞，
uē lóng kóng bē suah,

我佇邊仔親像咧罰徛。
guá tī pinn--á tshin-tshiūnn leh hua̍t-khiā.

尾仔，
Bué--á,

#阿雄#叔仔欲走的時，
#A-hiông# tsik-á beh tsáu ê sî,

摸我的頭殼共我講：
bong guá ê thâu-khak kā guá kóng：

「#阿男#，愛骨力讀冊，
“#A-lâm#, ài kut-la̍t tha̍k-tsheh,

毋通荒心愛𨑨迌，
m̄-thang hong-sim ài tshit-thô,

才袂親像我，青盲牛，
tsiah bē tshin-tshiūnn guá, tshenn-mê-gû,

毋捌半字，知影無？」
m̄ bat puànn jī , tsai-iánn --bô?”

聽著這幾句話，阿爸對#阿男#講：
Thiann-tio̍h tsit kuí kù uē , a-pah tuì #A-lâm# kóng:

「有聽著無，你就愛好好仔讀冊喔！」
“Ū thiann--tio̍h --bô , lí tiō ài hó-hó-á tha̍k-tsheh --ooh!”

第五課 無好地基，就起無好厝
Tē-gōo khò Bô hó tē-ki , tiō khí bô hó tshù

#阿男#最近看一齣武俠片，
#A-lâm# tsuè-kīn khuànn tsi̍t tshut bú-kiap-phìnn,

規工攏咧學男主角拍拳。
kui kang lóng leh o̍h lâm-tsú-kak phah-kûn.

#阿男#，你是咧跳啥物舞？
#A-lâm#, lí sī leh thiàu siánn-mih bú? 

我咧練#中國#功夫
Guá leh liān #Tiong-kok# kang-hu 

來，阿公教你！功夫欲好，
 Lâi , a-kong kà --lí! Kang-hu beh hó, 

跤步著愛踏予在。先屈馬步#三十#分鐘。
kha-pōo tio̍h-ài ta̍h hōo tsāi. Sing khut-bé-pōo #sann-tsa̍p# hun-tsing .  

（#阿男#屈#十#分鐘，
(#A-lâm# khut #tsa̍p# hun-tsing, 

就規身軀汗，雙跤咇咇掣）
tiō kui-sin-khu kuānn, siang-kha phi̍h-phi̍h-tshuah)

阿公，救命喔！會使歇睏袂？
A-kong, kiù-miā --ooh! Ē-sái hioh-khùn --bē？ 

漚少年，屈目𥍉仔就喝艱苦。
Àu siàu-liân , khut ba̍k-nih-á tiō huah kan-khóo. 

人講「無好地基，就起無好厝」，
Lâng kóng “Bô hó tē-ki, tiō khí bô hó tshù”, 

若欲學好一項代誌，
nā beh o̍h-hó tsi̍t hāng tāi-tsì, 

基本功夫就愛練予在。繼續屈！
ki-pún kang-hu tiō ài liān hōo tsāi. Kè-sio̍k khut！

我苦矣。
Guá khóo --ah. 

第六課 魚食流水，人食喙水 
Tē-la̍k khò Hî tsia̍h lâu-suí , lâng tsia̍h tshuì-suí

#阿滿仔#滿面笑容行入厝內。
#A-buán--á# muá-bīn tshiò-iông kiânn ji̍p tshù-lāi. 

阿媽看伊滿面春風，
A-má khuànn i muá-bīn tshun-hong, 

就問伊：「#阿滿仔#！啥物代誌予你遮爾歡喜咧？」
tiō mn̄g i: “#A-buán-á#! Siánn-mih tāi-tsì hōo lí tsiah-nī huann-hí --leh?”

無啦！今仔日先生呵咾我足有禮貌，
Bô --lah! Kin-á-ji̍t sian-sinn o-ló guá tsiok ū lé-māu , 

閣好喙，伊送我一份獎品！
koh hó tshuì , i sàng guá tsi̍t hūn tsióng-phín！

𠢕喔！人講：「魚食流水，人食喙水」，
Gâu --ooh! Lâng kóng: “Hî tsia̍h lâu-suí, lâng tsia̍h tshuì-suí”, 

有喙水的人行到佗位，攏嘛會得人疼！
ū tshuì-suí ê lâng kiânn kàu tó-uī , lóng mā ē tit-lâng-thiànn!

#Uah#！阿媽！你遮有學問，阮著愛定定佮你學。
#Uah#! A-má! Lí tsiah ū ha̍k-būn, gún tio̍h-ài tiānn-tiānn kah lí o̍h. 

阿媽抑無金含仔予你食，你的喙哪會遐甜。
A-má ia̍h bô kim-kâm-á hōo lí tsia̍h, lí ê tshuì ná ē hiah tinn.

