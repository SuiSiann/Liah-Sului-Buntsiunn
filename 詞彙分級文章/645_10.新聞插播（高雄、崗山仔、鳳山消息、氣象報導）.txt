645 10.新聞插播（高雄、崗山仔、鳳山消息、氣象報導）

新聞插播（高雄、崗山仔、鳳山消息、氣象報導）
Sin-bûn tshah-pòo (Ko-hiông, Kang-suann-á, Hōng-suann siau-sit, khì-siōng pò-tō)




新聞插播，
Sin-bûn tshah-pòo, 

本台特派記者恆春仔獨家採訪，
pún tâi ti̍k-phài kì-tsiá Hîng-tshun-á to̍k-ka tshái-hóng, 

烏白來的消息。
oo-pe̍h-lâi ê siau-sit.




高雄消息。
Ko-hiông siau-sit. 

最高監察署調查小組，
Tsuè ko kàm-tshat-sú tiâu-tsa sió-tsoo, 

查出了高雄市烏魯木齊國小咧，
tshâ-tshut liáu Ko-hiông-tshī Oo-lóo-bo̍k-tsê Kok-sió --leh, 

有重大的官商勾結弊案，
ū tiōng-tāi ê kuann siong kau-kiat pè-àn, 

根據調查小組發言人指出呢，
kin-kì tiâu-tsa sió-tsoo huat-giân-jîn tsí-tshut --neh, 

「千山伊獨行，你我來相送」金寶塔公司勾結了烏魯木齊國小的校長林大箍，
“Tshian san i to̍k hîng, lí guá lâi sio-sàng” Kim-pó-thah kong-si kau-kiat liáu Oo-lóo-bo̍k-tsê kok-sió ê hāu-tiúnn Lîm Tuā-khoo, 

佇咧學校福利社寄賣金寶塔，
tī-leh ha̍k-hāu hok-lī-siā kià-bē kim-pó-thah, 

並要求插暗股，
pīng iau-kiû tshah àm-kóo, 

收取不法的利益，
siu-tshú put-huat ê lī-ik, 

此事引起了有關單位的重視，
tshú sū ín-khí liáu iú-kuan tan-uī ê tiōng-sī, 

並頃力調查當中。
pīng khíng-li̍k tiâu-tsa tang-tiong.




崗山仔消息。
Kang-suann-á siau-sit. 

崗山仔呢今仔發生一件藥物中毒的事件，
Kang-suann-á --neh kin-á huat-sing tsi̍t kiānn io̍h-bu̍t tiòng-to̍k ê sū-kiānn, 

蹛佇咧崗山仔的阿龍呢腹肚疼，
tuà tī-leh Kang-suann-á ê A-liông --neh pak-tóo thiànn, 

走去藥房買一罐藥仔呢，
tsáu khì io̍h-pâng bé tsi̍t kuàn io̍h-á --neh, 

藥房的藥師共伊講：「食飽三粒。」
io̍h-pâng ê io̍h-su kā i kóng: “Tsia̍h-pá sann lia̍p.” 

是食飽的時陣食三粒，
sī tsia̍h-pá ê sî-tsūn tsia̍h sann lia̍p, 

想袂到呢，
siūnn bē kàu --neh, 

伊聽做一睏食百三粒，
i thiann-tsò tsi̍t-khùn tsia̍h pah-sann lia̍p, 

所以造成了藥物的中毒。
sóo-í tsō-sîng liáu io̍h-bu̍t ê tiòng-to̍k. 

經過送醫治療了後呢，
King-kuè sàng-i tī-liâu liáu-āu --neh, 

已經無大礙囉。
í-king bô tuā-gāi --looh. 

此事呢是阿龍in隔壁烏雞嬸仔提供予恆春仔知影。
Tshú sū --neh sī A-liông in keh-piah Oo-ke-tsím-á thê-kiong hōo Hîng-tshun-á tsai-iánn.




鳳山消息。
Hōng-suann siau-sit. 

蹛佇咧鳳山的首惡份子郎仔呢，
Tuà tī-leh Hōng-suann ê siú-ok hūn-tsú Lông-á --neh, 

今仔日被移送臺東綠島管訓，
kin-á-ji̍t pī î-sàng Tâi-tang Li̍k-tó kuán-hùn, 

根據當地居民指出呢，
kin-kì tong-tē ki-bîn tsí-tshut --neh, 

郎仔平常時食麵就開支票，
Lông--á pîng-siông-sî tsia̍h mī tō khui tsi-phiò, 

又閣連連跳票，
iū-koh liân-liân thiàu-phiò, 

而且呢也搶囡仔的糖仔來食，
lî-tshiánn --neh iā tshiúnn gín-á ê thn̂g-á lâi tsia̍h, 

上可惡的是霸占著公用便所，
siōng khó-ònn ê sī pà-tsiàm tio̍h kong-iōng piān-sóo, 

毋予人去便所方便，
m̄ hōo lâng khì piān-sóo hong-piān, 

引起了公憤，
ín-khí liáu kong-hùn, 

本案呢由咱司法單位處理當中。
pún àn --neh iû lán su-huat tan-uī tshú-lí tang-tiong.




過來這个新聞呢，
Kuè--lâi tsit ê sin-bûn --neh, 

是恆春仔的朋友阿志仔，
sī Hîng-tshun-á ê pîng-iú A-tsì-á, 

拜託恆春仔呢佇咧電台放送。
pài-thok Hîng-tshun-á --neh tī-leh tiān-tâi hòng-sàng. 

恆春仔的朋友阿志仔，
Hîng-tshun-á ê pîng-iú A-tsì-á, 

佇咧收歹銅舊錫、簿仔紙，
tī-leh siu pháinn-tâng-kū-siah, phōo-á-tsuá, 

希望呢聽眾朋友厝內若有歹銅、歹鐵、歹冰箱、歹#oo-tóo-bái#、歹人、歹囡仔、歹心肝、歹代誌，
hi-bāng --neh thiann-tsiòng pîng-iú tshù-lāi nā ū pháinn tâng, pháinn thih, pháinn ping-siunn, pháinn #oo-tóo-bái#, pháinn lâng, pháinn gín-á, pháinn sim-kuann, pháinn tāi-tsì, 

攏總提出來賣，
lóng-tsóng the̍h tshut-lâi bē, 

買賣請敲服務專線#8888168#，#8888168#。
bé-bē tshiánn khà ho̍k-bū tsuan-suànn #8888168#, #8888168#.




氣象報導。
Khì-siōng pò-tō. 

明仔載的天氣呢，
Bîn-á-tsài ê thinn-khì --neh, 

可能是好天，
khó-lîng sī hó-thinn, 

也有可能是會落雨，
iā ū khó-lîng sī ē lo̍h-hōo, 

嘛有可能會烏暗天，
mā ū khó-lîng ē oo-àm-thinn, 

嘛有可能會落雪，
mā ū khó-lîng ē lo̍h-seh, 

嘛有可能會做風颱，
mā ū khó-lîng ē tsò hong-thai, 

因為呢無啥確定，
in-uī --neh bô siánn khak-tīng, 

所以呢攏提出來報，
sóo-í --neh lóng the̍h --tshut-lâi pò, 

較袂失氣，
khah bē sit-khuì, 

後續發展呢，
āu-sio̍k huat-tián --neh, 

請鎖定新聞插播氣象報導。
tshiánn só-tīng sin-bûn tshah-pòo khì-siōng pò-tō.




番薯之聲本部獨家所提供，
Han-tsî-tsi-siann pún pōo to̍k-ka sóo thê-kiong, 

由本臺特派記者恆春仔為恁採訪烏白來的新聞，
iû pún tâi ti̍k-phài kì-tsiá Hîng-tshun-á uī lín tshái-hóng oo-pe̍h-lâi ê sin-bûn, 

多謝收聽。
to-siā siu-thiann.

