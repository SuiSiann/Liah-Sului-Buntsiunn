843 工商服務（蜘蛛牌天然掠蠓仔機、霧嗄嗄目鏡、NO GO汽車 烏狗一號）

蠓蟲真討厭，
Báng-thâng tsin thó-ià, 

叮著有時會無命，
tìng--tio̍h ū-sî ē bô miā, 

看著這噴的會驚，
khuànn-tio̍h tse phùn --ê ē kiann, 

蠓仔香鼻甲眩捙捙。
báng-á-hiunn phīnn kah hîn-tshia-tshia.

蜘蛛牌天然掠蠓仔機新上市，
Ti-tu pâi thian-jiân lia̍h báng-á ki sin tsiūnn-tshī, 

予你徛家生活真四序，
hōo lí khiā-ke sing-ua̍h tsin sù-sī, 

毋免殺蟲劑噴規堆，
m̄-bián sat-thâng-tse phùn kui-tui, 

毋免蠓仔香衝著鼻，
m̄-bián báng-á-hiunn tshìng-tio̍h phīnn, 

只要用咱蜘蛛牌天然掠蠓仔機，
tsí-iàu iōng lán Ti-tu pâi thian-jiân lia̍h báng-á ki, 

保證天狗熱都會根除。
pó-tsìng thian-káu-jia̍t to ē kun-tî. 

蜘蛛牌天然掠蠓仔機，
Ti-tu pâi thian-jiân lia̍h báng-á ki, 

使用方法真簡單，
sú-iōng hong-huat tsin kán-tan, 

只要將蜘蛛牌天然掠蠓仔機囥佇厝的四角頭，
tsí-iàu tsiong Ti-tu pâi thian-jiân lia̍h báng-á ki khǹg tī tshù ê sì-kak-thâu, 

伊就會自動peh壁，
i tō ē tsū-tōng peh piah, 

吐絲結網，
thòo si kiat bóng, 

蠓蟲從此一掃空。
báng-thâng tsiông-tshú it sàu khong. 

蜘蛛牌天然掠蠓仔機，
Ti-tu pâi thian-jiân lia̍h báng-á ki, 

一組有四隻，
tsi̍t tsoo ū sì tsiah, 

一睏買三組，
tsi̍t-khùn bé sann tsoo, 

閣加送天然掠鳥鼠機，
koh ka sàng thian-jiân lia̍h niáu-tshí ki, 

飯匙銃一尾，
pn̄g-sî-tshìng tsi̍t bué, 

買愈濟送愈濟。
bé lú tsē sàng lú tsē. 

蜘蛛牌天然掠蠓仔機，
Ti-tu pâi thian-jiân lia̍h báng-á ki, 

請到各大電台指定藥房購買。
tshiánn kàu kok tuā tiān-tâi tsí-tīng io̍h-pâng kòo-bé. 

欲買愛認明，
Beh bé ài jīn-bîng, 

包裝外口有一隻蜘蛛為記的，
pau-tsong guā-kháu ū tsi̍t tsiah ti-tu uî kì --ê, 

才是咱蜘蛛牌天然掠蠓仔機。
tsiah sī lán Ti-tu pâi thian-jiân lia̍h báng-á ki.




這馬掛目鏡的人真濟，
Tsit-má kuà ba̍k-kiànn ê lâng tsin tsē, 

彼个目鏡四界攏有人佇咧賣，
hit ê ba̍k-kiànn sì-kè lóng ū lâng tī-leh bē, 

毋通聽著廣告你就烏白買，
m̄-thang thiann-tio̍h kóng-kò lí tō oo-pe̍h bé, 

目鏡掛毋著，
ba̍k-kiànn kuà m̄-tio̍h, 

是會青盲！
sī ē tshenn-mê. 




是會青盲！
Sī ē tshenn-mê.




霧嗄嗄目鏡真出名，
Bū-sà-sà ba̍k-kiànn tsin tshut-miâ, 

各式的目鏡是囤規山，
kok sik ê ba̍k-kiànn sī tún kui suann, 

隱形的目鏡是當時行，
ún-hîng ê ba̍k-kiànn sī tng sî-kiânn, 

太陽目鏡是真好看。
thài-iông ba̍k-kiànn sī tsin hó-khuànn. 

一入門就送你，
Tsi̍t ji̍p-mn̂g tō sàng lí, 

這沐著水，
tse bak-tio̍h tsuí, 

果汁來啉，
kó-tsiap lâi lim, 

來啉咖啡。
lâi lim ka-pi. 

第一擺來買閣免收錢，
Tē-it pái lâi bé koh bián siu tsînn, 

買一支，
bé tsi̍t ki, 

送一支，
sàng tsi̍t ki, 

閣佮一支。
koh kah tsi̍t ki. 

翁仔某來買是送電鍋，
Ang-á-bóo lâi bé sī sàng tiān-ko, 

爸仔囝來買是送菜刀，
pē-á-kiánn lâi bé sī sàng tshài-to, 

兄弟仔來買是送饅頭，
hiann-tī-á lâi bé sī sàng bán-thô, 

姊妹仔來買是送齒膏。
tsí-muē-á lâi bé sī sàng khí-ko. 

阮的利純是掠真薄，
Gún ê lī-sûn sī lia̍h tsin po̍h, 

啊賣你一支阮就了十箍。
ah bē lí tsi̍t ki gún tō liáu tsa̍p khoo. 

聽著廣告你就毋通趖，
Thiann-tio̍h kóng-kò lí tō m̄-thang sô, 

跤手若傷慢就會買無。
kha-tshiú nā siunn bān tiō ē bé-bô.




就會買無。
Tiō ē bé-bô.




人講咧買俗貨，
Lâng kóng leh bé sio̍k-huè, 

咧較贏做工課，
leh khah iânn tsò khang-khuè, 

三工時間彼若經過，
sann kang sî-kan he nā king-kuè, 

倒店走路你就無地買。
tó-tiàm tsáu-lōo lí tō bô tè bé. 

霧嗄嗄目鏡開幕優待限三工，
Bū-sà-sà ba̍k-kiànn khui-bōo iu-thāi hān sann kang, 

三工以後就倒店。
sann kang í-āu tō tó-tiàm. 

霧嗄嗄目鏡地址佇高雄市洗身軀欲走路十七號。
Bū-sà-sà ba̍k-kiànn tē-tsí tī Ko-hiông-tshī sé-sin-khu beh tsáu-lōo tsa̍p-tshit hō.




路行久跤會疼，
Lōo kiânn kú kha ē thiànn, 

跤踏車咧踏，
kha-ta̍h-tshia leh ta̍h, 

忝頭兼流汗。
thiám-thâu kiam lâu-kuānn. 

騎oo-tóo-bái會食風飛沙，
Khiâ oo-tóo-bái ē tsia̍h hong-pue-sua, 

這个時陣呢，
tsit ê sî-tsūn --neh, 

是毋是想欲買一隻車來代步行？
sī m̄ sī siūnn-beh bé tsi̍t tsiah tshia lâi tāi pōo kiânn?

#NO# #GO#汽車最新由基隆出口，
#NO# #GO# khì-tshia tsuè sin iû Ke-lâng tshut-kháu, 

高雄進口，
Ko-hiông tsìn-kháu, 

烏狗一號，
Oo-káu it hō, 

隆重上市囉。
liông-tiōng tsiūnn-tshī --looh. 

#NO# #GO#汽車烏狗一號，
#NO# #GO# khì-tshia Oo-káu it hō, 

超豪華的配備，
tshiau hô-huâ ê phuè-pī, 

其他仝汽車無地比，
kî-thann kāng khì-tshia bô tuè pí, 

五噸的冷氣予你毋驚愈來愈熱的熱天，
gōo tòng ê líng-khì hōo lí m̄ kiann lú lâi lú jua̍h ê jua̍h-thinn, 

#NO# #GO#汽車烏狗一號，
#NO# #GO# khì-tshia Oo-káu it hō, 

peh崎用捒，
peh-kiā iōng sak,

落崎無擋，
lo̍h-kiā bô tòng, 

予你平常時會當運動兼訓練無力的心臟。
hōo lí pîng-siông-sî ē-tàng ūn-tōng kiam hùn-liān bô-la̍t ê sim-tsōng. 

#NO# #GO#汽車烏狗一號，
#NO# #GO# khì-tshia Oo-káu it hō, 

請到高雄展示中心參觀指教，
tshiánn kàu Ko-hiông tán-sī tiong-sim tsham-kuan tsí-kàu, 

地址佇高雄市機車大專區走無路一百號，
tē-tsí tī Ko-hiông-tshī ki-tshia tāi-tsuan khu tsáu-bô lōo tsi̍t-pah hō, 

#NO# #GO#汽車烏狗一號。
#NO# #GO# khì-tshia Oo-káu it hō.

