706 大伯公

阮翁婿in兜是大家族，
Guán ang-sài in tau sī tuā ka-tso̍k, 

聽講從#清朝#的時陣就對#唐山#過#臺灣#，
thiann-kóng tsîng #Tshing-tiâu# ê sî-tsūn tō uì #Tn̂g-suann# kuè #Tâi-uân#, 

佇#臺南##館口#這四箍圍仔咧賺食。
tī #Tâi-lâm# #Kuán-kháu# tsit sì-khoo-uî-á teh tsuán-tsia̍h. 

百外年來，
Pah-guā nî lâi, 

囝孫生湠，
kiánn-sun senn-thuànn, 

目前蹛佇#風神廟#附近姓#郭#的，
bo̍k-tsîng tuà tī #Hong-sîn-biō# hù-kīn sènn #Kueh# --ê, 

論真講起來，
lūn-tsin kóng --khí-lâi, 

會使講攏有親情關係，
ē-sái kóng lóng ū tshin-tsiânn kuan-hē, 

只不過，
tsí-put-kò, 

就親像俗語所講的：
tō tshin-tshiūnn sio̍k-gí sóo kóng --ê: 

「一代親，
“Tsi̍t tāi tshinn, 

二代表，
jī tāi piáu, 

三代袂記得了了。」
sann tāi bē-kì-tit --liáu-liáu.” 

年久月深，
Nî-kú-gua̍t-tshim, 

逐家干焦知影#西羅殿#的#郭聖王#
ta̍k-ke kan-na tsai-iánn #Se-lô-tiān# ê #Kueh-sìng-ông#

是#郭#家祖先對#唐山#請來的#老王#，
sī #Kueh# --ka tsóo-sian uì #Tn̂g-suann# tshiánn-lâi ê #lāu-ông#, 

現此時啥人是啥人的親情，
hiān-tshú-sî siánn-lâng sī siánn-lâng ê tshin-tsiânn, 

是已經攏分袂清楚矣！
sī í-king lóng hun bē tshing-tshó --ah!

雖然講：
Sui-jiân kóng: 

「一人一家代，
“Tsi̍t lâng tsi̍t ke tāi, 

公媽隨人祀。」
kong-má suî lâng tshāi.” 

猶毋過，
Iáu-m̄-koh, 

阮大家官對親情間的感情是誠注重。
guán ta-ke-kuann tuì tshin-tsiânn kan ê kám-tsîng sī tsiânn tsù-tiōng. 

In交代阮講：
In kau-tài guán kóng: 

「若是有人來坐，
“Nā-sī ū lâng lâi tsē, 

恁做序細的一定愛好好仔接接，
lín tsò sī-sè--ê it-tīng ài hó-hó-á tsih-tsiap, 

千萬袂使失禮。」
tshian-bān bē-sái sit-lé.” 

所以阮兜不管時都人來客去，
Sóo-í guán tau put-kuán-sî to lâng-lâi-kheh-khì, 

親情嘛時常會來行踏，
tshin-tsiânn mā sî-siông ē lâi kiânn-ta̍h, 

真正是鬧熱滾滾。
tsin-tsiànn sī lāu-jia̍t-kún-kún. 

阮大官總共有#十一#个兄弟姊妹，
Guán ta-kuann tsóng-kiōng ū #tsa̍p-it# ê hiann-tī-tsí-muē, 

逐个面模仔攏生做欲仝欲仝。
ta̍k-ê bīn-bôo-á lóng senn-tsò beh-kāng beh-kāng. 

我拄嫁來#臺南#的時，
Guá tú kè lâi #Tâi-lâm# ê sî, 

定定分袂清楚。
tiānn-tiānn hun bē tshing-tshó. 

好佳哉大伯公時常會來坐，
Hó-ka-tsài tuā-peh-kong sî-siông ē lâi tsē, 

只要有伊佇咧，
tsí-iàu ū i tī--leh, 

毋管是啥人來，
m̄-kuán sī siánn-lâng lâi, 

伊會先講予阮知。
i ē sing kóng hōo guán tsai. 

大伯公是阮大官的大兄，
Tuā-peh-kong sī guán ta-kuann ê tuā-hiann, 

原底我攏綴阮翁叫伊大伯，
guân-té guá lóng tuè guán ang kiò i tuā-peh, 

後來阮大家共我講：
āu--lâi guán ta-ke kā guá kóng: 

「阮遮的例是新婦愛綴囡仔叫。」
“Guán tsia ê lē sī sin-pū ài tuè gín-á kiò.” 

就按呢，
Tsiū-án-ne, 

我就改喙叫伊大伯公。
guá tō kái-tshuì kiò i tuā-peh-kong.

大伯公從細漢就誠愛讀冊，
Tuā-peh-kong tsîng sè-hàn tō tsiânn ài tha̍k-tsheh, 

毋但有讀#日本人#辦的公學校，
m̄-nā ū tha̍k #Ji̍t-pún-lâng# pān ê kong-ha̍k-hāu,

嘛佇學堂學六年的漢文，
mā tī o̍h-tn̂g o̍h la̍k nî ê hàn-bûn, 

所以伊毋但日文會通，
sóo-í i m̄-nā Ji̍t-bûn ē thong, 

嘛有法度用臺語來吟唱古詩詞。
mā ū huat-tōo iōng Tâi-gí lâi gîm-tshiùnn kóo si-sû. 

佇#日本#時代，
Tī #Ji̍t-pún# sî-tāi, 

讀#第一中學#的攏是#日本人#，
tha̍k #Tē-it tiong-ha̍k# --ê lóng sī #Ji̍t-pún-lâng#, 

咱#臺灣人#極加干焦會當讀#第二中學#。
lán #Tâi-uân-lâng# ki̍k-ke kan-na ē-tàng tha̍k #Tē-jī tiong-ha̍k#. 

講起來大伯公真有才情，
Kóng --khí-lâi tuā-peh-kong tsin ū tsâi-tsîng, 

有法度考牢#臺南##第二中學#。
ū huat-tōo khó-tiâu #Tâi-lâm# #Tē-jī tiong-ha̍k#. 

只不過後來因為厝裡做生理失敗，
Tsí-put-kò āu--lâi in-uī tshù--lí tsò-sing-lí sit-pāi, 

欠人誠濟錢，
khiàm lâng tsiânn tsē tsînn, 

伊做大兄的，
i tsò tuā-hiann--ê, 

只好出業了後就去糖廠做會社工，
tsí-hó tshut-gia̍p liáu-āu tō khì thn̂g-tshiúnn tsò huē-siā kang, 

無法度入去伊考牢的學校繼續讀冊。
bô-huat-tōo ji̍p-khì i khó-tiâu ê ha̍k-hāu kè-sio̍k tha̍k-tsheh. 

大伯公的指指減一節，
Tuā-peh-kong ê kí-tsáinn kiám tsi̍t tsat, 

聽講是早前佇糖廠的時，
thiann-kóng sī tsá-tsîng tī thn̂g-tshiúnn ê sî, 

無注意去予絞甘蔗的機械削一節去。
bô tsù-ì khì hōo ká kam-tsià ê ki-hāi siah tsi̍t tsat khì. 

逐見若聽伊講起這段代誌，
Ta̍k kiàn-nā thiann i kóng-khí tsit tuānn tāi-tsì, 

阮就會替伊感覺足毋甘的。
guán tō ē thè i kám-kak tsiok m̄-kam --ê.

聽大伯公講起阮才知影，
Thiann tuā-peh-kong kóng-khí guán tsiah tsai-iánn, 

原來今年伊已經#九十#捅歲矣。
guân-lâi kin-nî i í-king #káu-tsa̍p# thóng huè --ah. 

看伊面色紅膏赤蠘，
Khuànn i bīn-sik âng-ko-tshiah-tshi̍h, 

骨頭攏無含梢，
kut-thâu lóng bô hâm-sau, 

身體猶原閣誠勇健，
sin-thé iu-guân koh tsiânn ióng-kiānn, 

逐工閣會當來回行三、四公里
ta̍k kang koh ē-tàng lâi-huê kiânn sann, sì kong-lí

去『#YMCA#』學英語佮電腦。
khì “#YMCA#” o̍h Ing-gí kah tiān-náu. 

大伯公這種「食一歲，
Tuā-peh-kong tsit tsióng “Tsia̍h tsi̍t huè, 

學一歲」的精神，
o̍h tsi̍t huè” ê tsing-sîn, 

是上值得阮學習的所在。
sī siōng ta̍t-tit guán ha̍k-si̍p ê sóo-tsāi.

