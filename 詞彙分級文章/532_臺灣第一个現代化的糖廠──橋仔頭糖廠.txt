532 臺灣第一个現代化的糖廠──橋仔頭糖廠

臺灣第一个現代化的糖廠——橋仔頭糖廠
Tâi-uân tē-it ê hiān-tāi-huà ê thn̂g-tshiúnn—— Kiô-á-thâu thn̂g-tshiúnn




以早咱臺灣有三寶，
Í-tsá lán Tâi-uân ū sann pó, 

茶米、糖佮樟腦。
tê-bí, thn̂g kah tsiunn-ló. 

細漢的時，
Sè-hàn ê sî, 

民間嘛流行一句話講：
bîn-kan mā liû-hîng tsi̍t kù uē kóng: 

「第一戇，食薰歕風，第二戇，種甘蔗予會社磅」。
“Tē-it gōng, tsia̍h-hun pûn-hong, tē-jī gōng, tsìng kam-tsià hōo huē-siā pōng.” 

佇1952到1964年間，
Tī 1952 kàu 1964 nî-kan, 

臺灣糖的出口攏佔外銷出口的第一位，
Tâi-uân thn̂g ê tshut-kháu lóng tsiàm guā-siau tshut-kháu ê tē-it uī, 

可見當時糖業的重要。
khó-kiàn tong-sî thn̂g-gia̍p ê tiōng-iàu. 




阮囡仔時代，
Guán gín-á sî-tāi , 

若欲食甘蔗，
nā beh tsia̍h kam-tsià, 

著愛等廍動，
tio̍h-ài tán phōo-tāng, 

廍動就表示有人欲剉甘蔗矣，
phōo-tāng tō piáu-sī ū lâng beh tshò kam-tsià --ah, 

阮就有機會偷揜甘蔗轉來食。
guán tō ū ki-huē thau iap kam-tsià tńg--lâi tsia̍h. 




咱臺灣的糖業，
Lán Tâi-uân ê thn̂g-gia̍p, 

有大規模的經營佮大量的生產，
ū tuā kui-bôo ê king-îng kah tāi-liōng ê sing-sán, 

是對1895年日本統治臺灣開始的。
sī uì 1985 nî Ji̍t-pún thóng-tī Tâi-uân khai-sí--ê. 

1901年，
1901 nî, 

臺灣總督府用一百萬的資金，
Tâi-uân tsóng-tok-hú iōng tsi̍t-pah-bān ê tsu-kim, 

踮這陣岡山北爿的橋仔頭，
tiàm tsit tsūn Kong-san pak-pîng ê Kiô-á-thâu, 

成立全臺灣第一个現代化的糖廠。
sîng-li̍p tsuân Tâi-uân tē-it ê hiān-tāi-huà ê thn̂g-tshiúnn. 

1902年8月，
1902 nî 8 gue̍h, 

製糖會社的社長鈴木藤三郎嘛對日本運來一尊觀音像，
tsè thn̂g huē-siā ê siā-tiúnn Lîng-bo̍k Tîn-sam-lông mā uì Ji̍t-pún ūn lâi tsi̍t tsun Kuan-im-siōng, 

祀踮事務所邊仔，
tshāi tiàm sū-bū-sóo pinn--á, 

祈求糖廠平安佮順利，
kî-kiû thn̂g-tshiúnn pîng-an kah sūn-lī, 

經過百外冬矣，
king-kuè pah guā tang --ah, 

這座觀音像猶是橋仔頭糖廠真重要的一部份。
tsit tsō Kuan-im-siōng iáu sī Kiô-á-thâu thn̂g-tshiúnn tsin tiōng-iàu ê tsi̍t-pōo-hūn. 

1903年，
1903 nî, 

橋仔頭糖廠開始鋪輕便車路，
Kiô-á-thâu thn̂g-tshiúnn khai-sí phoo khin-piān tshia-lōo, 

寢頭是用牛拖甘蔗。
tshím-thâu sī iōng gû thua kam-tsià. 

四年後就鋪設專門載運甘蔗的鐵枝路，
Sì nî āu tō phoo-siat tsuan-bûn tsài-ūn kam-tsià ê thih-ki-lōo, 

這就是臺灣五分仔鐵枝路的起頭。
tse tō sī Tâi-uân gōo-hun-á thih-ki-lōo ê khí-thâu. 

好的起頭造成臺灣糖業的大發展，
Hó ê khí-thâu tsō-sîng Tâi-uân thn̂g-gia̍p ê tuā huat-tián, 

累積臺灣經濟發展的基礎，
luí-tsik Tâi-uân king-tsè huat-tián ê ki-tshóo, 

嘛促成後來高雄港市的發展。
mā tshiok-sîng āu--lâi Ko-hiông káng-tshī ê huat-tián. 




橋仔頭糖廠雖然已經佇1999年停止生產，
Kiô-á-thâu thn̂g-tshiúnn sui-jiân í-king tī 1999 nî thîng-tsí sing-sán, 

但是2006年佇遐有建立亞洲第一个糖業博物館。
tān-sī 2006 nî tī hia ū kiàn-li̍p A-tsiu tē-it ê thn̂g-gia̍p phok-bu̍t-kuán. 

有機會去高雄，
Ū ki-huē khì Ko-hiông, 

會記得坐高雄捷運去遐行一逝，
ē kì tit tsē Ko-hiông tsia̍t-ūn khì hia kiânn tsi̍t tsuā, 

保證你袂白行的啦！
pó-tsìng lí bē pe̍h kiânn--ê --lah!

