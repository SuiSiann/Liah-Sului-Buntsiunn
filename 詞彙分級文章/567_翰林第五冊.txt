567 翰林第五冊

第一課 喨喨喨
Tē-it khò Liang liang liang

今仔日是阿公的生日。
Kin-á-ji̍t sī a-kong ê senn-ji̍t.

(喨—，空五，)嘉義的阿姆敲電話來。
(Liang─, khòng ngóo,) Ka-gī ê a-ḿ khà tiān-uē lâi.

喨—，
Liang─,

阿伯嘛敲電話來祝福。
A-peh mā khà tiān-uē lâi tsiok-hok.

電話喨袂停，
Tiān-uē liang bē thîng,

阿公嘛笑袂煞。
a-kong mā tshiò bē suah.

第二課 喂喂喂
Tē-jī khò Ueh ueh ueh

敲一通電話，
Khà tsi̍t thong tiān-uē,

問阿媽食飽矣未？
mn̄g a-má tsia̍h-pá --ah buē?

問阿公感冒好矣未？
Mn̄g a-kong kám-mōo hó --ah buē?

敲一通電話，
Khà tsi̍t thong tiān-uē,

和朋友講幾句仔心內話，
hām pîng-iú kóng kuí-kù-á sim-lāi-uē,

請in來厝裡坐。
tshiánn in lâi tshù--lí tsē.

喂—喂—喂—
Ueh─ ueh─ ueh─

第三課 找錢
Tē-sann khò Tsāu tsînn

阿桃：頭家，我欲買豆油。
A-thô: Thâu-ke, guá beh bé tāu-iû.

阿塗伯：這罐四十八箍。
A-thôo-peh: Tsit kuàn sì-tsa̍p-peh khoo.

阿桃：一百箍予你找。
A-thô: Tsi̍t-pah khoo hōo lí tsāu.

阿塗伯：來，找你五十二箍，
A-thôo-peh: Lâi, tsāu lí gōo-tsa̍p-jī khoo,

發票佇遮。
huat-phiò tī tsia.

阿桃：你敢若是找毋著喔！
A-thô: Lí kánn-ná sī tsāu m̄-tio̍h --ooh!

遮是五十六箍。
Tsia sī gōo-tsa̍p-la̍k khoo.

阿塗伯：啊！目睭花花，
A-thôo-peh: Ah! Ba̍k-tsiu hue-hue,

匏仔看做菜瓜。
pû-á khuànn-tsò tshài-kue.

你誠古意喔！
Lí tsiânn kóo-ì ooh!

多謝！
To-siā!

阿桃：應該的啦。
A-thô: Ing-kai --ê --lah.

第四課 夜市仔
Tē-sì khò Iā-tshī-á

車聲pu pu pa pa。
Tshia siann pu pu pa pa.

人聲 hi hi hua hua。
Lâng siann hi hi hua hua.

「一領一百隨人搬！」
“Tsi̍t niá tsi̍t-pah suî lâng puann!”

「賣甲倒擔我毋驚！」
“Bē kah tó-tànn guá m̄ kiann!”

賣衫的喝甲大細聲。
Bē sann ê huah kah tuā-sè-siann.

賣食的煮甲一大鼎。
Bē tsia̍h ê tsú kah tsi̍t tuā tiánn.

𨑨迌物仔排甲規塗跤。
Tshit-thô-mi̍h-á pâi kah kui thôo-kha.

夜市仔，人真𤲍。
Iā-tshī-á, lâng tsin kheh.

好耍的、好食的攏佇遮。
Hó-sńg--ê, hó-tsia̍h--ê lóng tī tsia.

第五課 過年講好話
Tē-gōo khò Kuè-nî kóng hó-uē

咱來講好話，
Lán lâi kóng hó-uē,

過好年。祝福阿爸大趁錢。
kuè hó nî. Tsiok-hok a-pah tuā thàn tsînn.

阿母笑咪咪。
A-bú tshiò-bî-bî.

阿公、阿媽食百二。
A-kong, a-má tsia̍h pah-jī.

祝福恁逐家：
Tsiok-hok lín ta̍k-ke:

紅包滇滇滇。
Âng-pau tīnn-tīnn-tīnn.

