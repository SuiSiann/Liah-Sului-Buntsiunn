837 空中廚房（炒四物仔雞）

空中廚房。
Khong-tiong tû-pâng. 

今仔日恆春仔欲為你介紹的是一道真簡單的菜，
Kin-á-ji̍t Hîng-tshun--á beh uī lí kài-siāu ê sī tsi̍t tō tsin kán-tan ê tshài, 

炒四物仔雞。
tshá sù-bu̍t-á ke. 

炒四物仔雞，
Tshá sù-bu̍t-á ke, 

首先咱愛準備的是四物仔的中藥包，
siú-sian lán ài tsún-pī ê sī sù-bu̍t-á ê tiong-io̍h-pau, 

四物仔的中藥包，
sù-bu̍t-á ê tiong-io̍h-pau, 

超市、大賣場或者是中藥行攏有咧賣，
tshiau-tshī, tuā-bē-tiûnn hi̍k-tsiá sī tiong-io̍h-hâng lóng ū leh bē, 

過來是雞仔一隻，
kuè--lâi sī ke-á tsi̍t tsiah, 

咱欲買雞仔呢上好揀有附帶法醫驗屍報告，
lán beh bé ke-á --neh siōng hó kíng ū hù-tài huat-i giām-si pò-kò, 

一刀無命的雞仔，
tsi̍t to bô miā ê ke-á, 

按呢才袂去食著雞仔癌的雞仔。
án-ne tsiah bē khì tsia̍h-tio̍h ke-á gâm ê ke-á. 

炒四物仔雞的做法，
Tshá sù-bu̍t-á ke ê tsò-huat, 

首先將雞仔的屍體共挈來，
siú-sian tsiong ke-á ê si-thé kā khe̍h--lâi, 

挈菜刀將雞仔的屍體剁做十八塊，
khe̍h tshài-to tsiong ke-á ê si-thé tok-tsò tsa̍p-peh tè, 

歹勢、歹勢、歹勢！
pháinn-sè, pháinn-sè, pháinn-sè! 

我是咧模仿這雞仔去予菜刀剁著彼種感覺，
Guá sī leh bôo-hóng tse ke-á khì hōo tshài-to tok--tio̍h hit tsióng kám-kak, 

彼毋是我的手去予菜刀剁著呢，
he m̄ sī guá ê tshiú khì hōo tshài-to tok--tio̍h --neh, 

啊咱聽眾朋友乎若來做這道菜的時陣乎，
ah lán thiann-tsiòng pîng-iú --honnh nā lâi tsò tsit tō tshài ê sî-tsūn --honnh, 

嘛愛注意莫去予菜刀傷著唅。
mā ài tsù-ì mài khì hōo tshài-to siong--tio̍h --hannh. 

這雞仔的屍體呢剁了後，
Tse ke-á ê si-thé --neh tok liáu-āu, 

將屍體一塊一塊，
tsiong si-thé tsi̍t tè tsi̍t tè, 

摻著四物仔的藥包囥入去鼎內底，
tsham-tio̍h sù-bu̍t-á ê io̍h-pau khǹg ji̍p-khì tiánn lāi-té, 

火共點落去，
hué kā tiám --lo̍h-khì, 

呼呼，
hoo hoo, 

別人的節目攏是講予恁聽爾爾，
pa̍t-lâng ê tsiat-bo̍k lóng sī kóng hōo lín thiann niā-niā, 

今仔日恆春仔特別佇現場展功夫炒予恁看，
kin-á-ji̍t Hîng-tshun--á ti̍k-pia̍t tī hiān-tiûnn tián kang-hu tshá hōo lín khuànn, 

喔！
ooh! 

恁看袂著，
Lín khuànn bē tio̍h, 

不過用聽的也真好啦，
put-kòo iōng thiann --ê iā tsin hó --lah, 

耳空撓利利，
hīnn-khang ngiáu lāi-lāi, 

開始囉！ 
khai-sí --looh! 

奇怪？
Kî-kuài? 

哪有臭火焦的味，
Ná ū tshàu-hué-ta ê bī, 

啊夭壽，
ah iáu-siū, 

四物仔雞煞無下水啦，
sù-bu̍t-á ke suah bô hē tsuí --lah, 

uah，
uah, 

啊攏臭火焦去矣！
ah lóng tshàu-hué-ta --khì --ah!

