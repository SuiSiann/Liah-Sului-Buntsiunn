373 打狗海湧頂懸的光

打狗海湧頂懸的光
Tá-káu hái-íng tíng-kuân ê kng




一 南方來的人
It  Lâm-hong lâi ê lâng




用文字來掖種出烏色的電火球仔
Iōng bûn-jī lâi iā-tsíng tshut oo-sik ê tiān-hué-kiû-á

毋是欲驚天動地，是欲點予
M̄ sī beh kiann-thinn-tāng-tē, sī beh tiám hōo

飛佇風雨當中的火金蛄，會使走揣著
Pue tī hong-hōo tang-tiong ê hué-kim-koo, ē-sái tsáu-tshuē-tio̍h

這葩詩句踮佇時間的芳味
Tsit pha si-kù tiàm tī sî-kan ê phang-bī




「頭一本的臺灣無文學
“Thâu tsi̍t pún ê Tâi-uân bô bûn-ha̍k

彼時陣的心情經過偌濟年
Hit-sî-tsūn ê sim-tsîng king-kuè guā-tsē nî

冊本雖然已經碎糊糊
Tsheh-pún sui-jiân í-king tshuì-kôo-kôo

思想佇目睭內猶原有心跳聲」
Su-sióng tī ba̍k-tsiu-lāi iu-guân ū sim-thiàu-siann”




彼爿原本有滿滿是的景緻
Hit pîng guân-pún ū muá-muá-sī ê kíng-tì

予人有心存眠夢的跤步，
Hōo lâng ū sim tsûn bîn-bāng ê kha-pōo,

拄起頭爾爾，不過經過幾若冬
Tú khí-thâu niā-niā, put-kò king-kuè kuí-nā tang

到這馬又閣是起頭的畫面矣，親像
Kàu tsit-má iū-koh sī khí-thâu ê uē-bīn --ah, tshin-tshiūnn

停睏的樓仔厝是煞尾的，也是已經
Thîng-khùn ê lâu-á-tshù sī suah-bué--ê, iā-sī í-king

變成拍破的頭起先（花開過了後袂閣再開矣，
Piàn-sîng phah-phuà ê thâu-khí-sing (Hue khui--kuè liáu-āu bē koh-tsài khui --ah,

毋是袂曉是袂使）
m̄ sī bē-hiáu sī bē-sái)




踮佇烏色的海湧內底
Tiàm tī oo-sik ê hái-íng lāi-té

阮敢若看著會使依倚的海墘
Guán kánn-ná khuànn tio̍h ē-sái i-uá ê hái-kînn

帶著南方的燈火欲來撥開北方的寒冬
Tuà tio̍h lâm-hong ê ting-hué beh lâi puah--khui pak-hong ê kuânn tang

原來彼爿早就有一群人
Guân-lâi hit pîng tsá tō ū tsi̍t kûn lâng

咧用草仔色的電火延續島嶼的智慧
Teh iōng tsháu-á-sik ê tiān-hué iân-sio̍k tó-sū ê tì-huī

咱攏是南方來的人
Lán lóng sī lâm-hong lâi ê lâng




搝出藏佇夢想內底的彼一條路
Khiú tshut tshàng tī bāng-sióng lāi-té ê hit tsi̍t tiâu lōo

語言毋是武器
Gí-giân m̄ sī bú-khì

是一條按怎將逐家圍做伙的袚鍊，
Sī tsi̍t tiâu án-tsuánn tsiong ta̍k-ke uî tsò-hué ê phua̍h-liān,

毋免展風神
M̄-bián tián-hong-sîn

只要會使徛佇時間的舞台頂，毋免有節日的慶祝
Tsí-iàu ē-sái khiā tī sî-kan ê bú-tâi-tíng, m̄-bián ū tseh-ji̍t ê khìng-tsiok

只要會使徛佇落雨天
Tsí-iàu ē-sái khiā tī lo̍h-hōo-thinn

看著臺文路的路標佇阮的目睭內底
Khuànn-tio̍h Tâi-bûn-lōo ê lōo-piau tī guán ê ba̍k-tsiu lāi-té




二 浪國的電火
Jī  Lōng-kok ê tiān-hué




毋免有音樂，腔口就是
M̄-bián ū im-ga̍k, khiunn-kháu tō sī

上蓋迷人的詩句，恬靜仔
Siōng-kài bê-lâng ê si-kù, tiām-tsīng-á

影著浮佇塗跤的高雄圖書館
Iánn-tio̍h phû tī thôo-kha ê Ko-hiông tôo-su-kuán

冊本若親像船隻的走揣，目睭內
Tsheh-pún ná-tshin-tshiūnn tsûn-tsiah ê tsáu-tshuē, ba̍k-tsiu-lāi

聽見風吹的喘氣聲，彼時
Thiann-kìnn hong-tshue ê tshuán-khuì-siann, hit sî

無論是暗暝也是稀微的拍殕仔光，攏是為著
Bô-lūn sī àm-mê iā-sī hi-bî ê phah-phú-á-kng, lóng sī uī-tio̍h

隨意中的斟酌跤步，是準備向準世界
Suî-ì-tiong ê tsim-tsiok kha-pōo, sī tsún-pī hiòng tsún sè-kài 

來喝出浪國的霆雷公，徛算心肝頭
Lâi huah tshut lōng-kok ê tân-luî-kong, khiā-sǹg sim-kuann-thâu

猶有掛念的所在，就用浪國的波湧
Iáu-ū kuà-liām ê sóo-tsāi, tō iōng lōng-kok ê pho-íng 

來疊起這葩高雄圖書館，阮總算知影
Lâi thia̍p-khí tsit pha Ko-hiông tôo-su-kuán, guán tsóng-sǹg tsai-iánn 

南方的牆仔坎坎坷坷，名字號做路途
Lâm-hong ê tshiûnn-á khám-khám-khia̍t-khia̍t, miâ-jī hō-tsò lōo-tôo

是欲予島嶼佮海湧做伙踮佇
Sī beh hōo tó-sū kah hái-íng tsò-hué tiàm tī 

這咧無翼股的時陣，煞有番薯葉仔的氣味
Tsit leh bô si̍t-kóo ê sî-tsūn, suah ū han-tsî-hio̍h-á ê khì-bī

會使將目屎扛起來，然後行向
Ē-sái tsiong ba̍k-sái kng--khí-lâi, jiân-āu kiânn hiòng

踮佇藍浪頂懸的世界；阮總算知影
Tiàm tī nâ lōng tíng-kuân ê sè-kài, guán tsóng-sǹg tsai-iánn

高雄圖書館內底的洗石仔，向時的鹽砂，
Ko-hiông tôo-su-kuán lāi-té ê sé-tsio̍h-á, hiàng-sî ê iâm-sua,

現此時猶原徛甲若石頭，彼是
Hiān-tshú-sî iu-guân khiā kah ná tsio̍h-thâu, he sī

充滿紅毛塗的擔頭，阮總算知影
Tshiong-buán âng-mn̂g-thôo ê tànn-thâu, guán tsóng-sǹg tsai-iánn

毋是夢中的風飛沙，將痕跡展開
M̄ sī bāng-tiong ê hong-pue-sua, tsiong hûn-jiah thián-khui

來變成一條路，無人行踏的天光
Lâi piàn-sîng tsi̍t tiâu lōo, bô lâng kiânn-ta̍h ê thinn-kng

就用浪國的烏暗來鬥陣，
Tō iōng lōng-kok ê oo-àm lâi tàu-tīn,

一手海湧佮一葩火，化去的寒天
Tsi̍t tshiú hái-íng kah tsi̍t pha hué, hua--khì ê kuânn-thinn

是愛用偌濟傷痕楗起來，
Sī ài iōng guā-tsē siong-hûn kīng--khí-lâi,

目屎內底的閃閃爍爍，看袂著頭前
Ba̍k-sái lāi-té ê siám-siám-sih-sih, khuànn bē tio̍h thâu-tsîng

就用肩胛頭喝天地驚惶的霆雷公，徛算歌聲會煞戲
Tō iōng king-kah-thâu huah thinn-tē kiann-hiânn ê tân-luî-kong, khiā-sǹg kua-siann ē suah-hì

就用浪國的海湧鎖著的；死去的是明仔載
Tō iōng lōng-kok ê hái-íng só-tio̍h--ê, sí--khì--ê sī bîn-á-tsài

因為這葩電火就親像是
In-uī tsit pha tiān-hué tō tshin-tshiūnn sī

袂變的海岸
Bē piàn ê hái-huānn

