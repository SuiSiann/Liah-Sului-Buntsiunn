848 點歌放送（走路人生）

你又閣入來矣喔！
Lí iū-koh ji̍p-lâi --ah --ooh!

是啊！
Sī --ah! 

我又閣入來矣！
Guá iū-koh ji̍p-lâi --ah! 

為著欲過年欲食毋討趁的生活，
Uī-tio̍h beh kuè-nî beh tsia̍h m̄ thó-thàn ê sing-ua̍h, 

我放棄著安穩的日子，
guá hòng-khì tio̍h an-ún ê ji̍t-tsí, 

千山萬水，
tshian-san-bān-suí, 

四界做賊，
sì-kè tsò tsha̍t, 

身邊囥一枝萬能鎖匙陪伴著我，
sin-pinn khǹg tsi̍t ki bān-lîng só-sî puê-phuānn tio̍h guá, 

偷一擺，
thau tsi̍t pái, 

關一擺，
kuainn tsi̍t pái, 

莫怪阮離自由的感覺愈來愈遠。
bo̍k-kuài gún lī tsū-iû ê kám-kak lú lâi lú hn̄g. 

唉，
Haih, 

繁華的夜都市，
huân-huâ ê iā-too-tshī, 

警車的青紅燈，
kíng-tshia ê tshinn-âng-ting, 

內籬仔！
lāi-lî-á! 

我又閣入來囉！
Guá iū-koh ji̍p-lâi --looh! 

猶原是這个所在，
Iû-guân sī tsit ê sóo-tsāi, 

我已經入來幾若擺。
guá í-king ji̍p-lâi kuí-lō pái? 

監獄的同學問阮怎樣入來？
Kann-ga̍k ê tông-o̍h mn̄g gún tsuánn-iūnn ji̍p--lâi? 

一時假痟煞毋敢講予人知。
Tsi̍t-sî ké-siáu suah m̄ kánn kóng hōo lâng tsai. 

偷協古井，
Thau hia̍p kóo-tsínn, 

怎樣講起？
tsuánn-iūnn kóng khí? 

同學笑阮，
Tông-o̍h tshiò gún, 

頭殼歹去。
thâu-khak pháinn--khì. 

烏暗光明，
Oo-àm kong-bîng, 

來來去去，
lâi-lâi-khì-khì, 

青春不再，
tshing-tshun put-tsài, 

才知後悔遲。
tsiah tsai hiō-hué tî. 

法官大人，
Huat-kuann tāi-jîn, 

阮真後悔，
gún tsin hiō-hué, 

彼當時欲去旗津偷協古井，
hit-tong-sî beh khì Kî-tin thau hIa̍p kóo-tsénn, 

搬轉來阮兜下，
puann tńg-lâi gún tau hē, 

害阮這馬，
hāi gún tsit-má, 

佇內籬仔服刑，
tī lāi-lî-á ho̍k-hîng, 

如今阮已經上升去#媽媽樂#的地位囉！
jû-kim gún í-king tsiūnn-sing khì #媽媽樂# ê tē-uī --looh! 

感謝你共我判刑，
Kám-siā lí kā guá phuànn-hîng, 

為我所做的一切佇遮來反省。
uī guá sóo tsò ê it-tshè tī tsia lâi huán-síng.

熟似的法官無情，
Si̍k-sāi ê huat-kuann bô-tsîng, 

判我遮爾重的徒刑，
phuànn guá tsiah-nī tāng ê tôo-hîng, 

監獄的塗跤哪會遮爾冷？
kann-ga̍k ê thôo-kha ná ē tsiah-nī líng? 

害阮一時揣無皮鞋通好穿。
Hāi gún tsi̍t-sî tshuē-bô phuê-ê thang hó tshīng. 

孤單徛在，
Koo-tuann khiā tsāi, 

鐵窗內爿，
thih-thang lāi-pîng, 

朋友笑阮，
pîng-iú tshiò gún, 

這是報應。
tse sī pò-ìng. 

來來去去，
Lâi-lâi-khì-khì, 

烏暗光明，
oo-àm kong-bîng, 

這就是阮，
tse tsiū sī gún, 

走路的人生。
tsáu-lōo ê jîn-sing. 

孤單徛在，
Koo-tuann khiā tsāi, 

鐵窗內爿，
thih-thang lāi-pîng, 

月娘笑阮，
gue̍h-niû tshiò gún, 

這是報應。
tse sī pò-ìng. 

來來去去，
Lâi-lâi-khì-khì, 

烏暗光明，
oo-àm kong-bîng, 

這就是阮，
tse tsiū sī gún, 

走路的人生。
tsáu-lōo ê jîn-sing.

彼一工，
Hit tsi̍t kang, 

阮佇報紙的社會版，
gún tī pò-tsuá ê siā-huē pán, 

看著阮同行的名，
khuànn-tio̍h gún tông-hâng ê miâ,

原來，
guân-lâi, 

伊的人生並無幸福。
i ê jîn-sing pĪng bô hīng-hok.

啊！
Ah! 

攏是命運無情的戲弄！
Lóng sī miā-ūn bô-tsîng ê hì-lāng! 

伊竟然會去偷牽火車，
I kìng-jiân ē khì thau khan hué-tshia, 

這馬伊的下場，
tsit-má i ê hā-tiûnn, 

猶原佮我仝款，
iû-guân kah guá kāng-khuán, 

就親像咱聽著恆春仔的新聞插播，
tō tshin-tshiūnn lán thiann-tio̍h Hîng-tshun--á ê sin-bûn tshah-pòo, 

一生也笑袂了啊！
it-sing iā tshiò buē liáu --ah!

