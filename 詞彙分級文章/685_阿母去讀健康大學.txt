685 阿母去讀健康大學

咱#臺灣#細罔細，
Lán #Tâi-uân# sè bóng sè, 

趣味的代誌宛若真濟，
tshù-bī ê tāi-tsì uán-nā tsin tsē, 

像阮阿母食到七老八老，
tshiūnn guán a-bú tsia̍h kàu tshit-lāu-peh-lāu, 

這馬嘛佮人時行咧讀大學，
tsit-má mā kah lâng sî-kiânn teh tha̍k tāi-ha̍k, 

毋過人伊這是坐直升機保送的喔！
m̄-koh lâng i tse sī tsē ti̍t-sing-ki pó-sàng --ê --ooh! 

因為阮阿母定定講伊國民學校讀六冬，
In-uī guán a-bú tiānn-tiānn kóng i kok-bîn ha̍k-hāu tha̍k la̍k tang, 

也毋捌人一塊屎礐仔枋，
iā m̄ bat lâng tsi̍t tè sái-ha̍k-á-pang, 

莫講大學啦，
mài kóng tāi-ha̍k --lah, 

就算講彼號拄仔開始咧教#ABC#的中學，
tō sǹg kóng hit-lō tú-á khai-sí teh kà #ABC# ê tiong-ha̍k,

用錢倩伊來讀，
iōng tsînn tshiànn i lâi tha̍k, 

伊仙嘛毋敢。
i sian mā m̄ kánn. 

但是，
Tān-sī, 

人伊這馬逐工都歡歡喜喜欲#「上學去」#。
lâng i tsit-má ta̍k kang to huann-huann-hí-hí beh #“上學去.”# 

你看，
Lí khuànn, 

阮兜灶跤櫥仔頂遐的健康牌沙拉油，
guán tau tsàu-kha tû-á-tíng hia-ê kiān-khong pâi sa-lá-iû,

佮浴間內底遐的茶箍，
kah i̍k-king lāi-té hia-ê tê-khoo, 

就是伊逐工全勤兼無遲到的獎品。
tō sī i ta̍k kang tsuân-khîn kiam bô tî-tò ê tsióng-phín.

彼工中晝，
Hit kang tiong-tàu, 

當阮庄裡的oo-bá-sáng攏咧睏晝的時，
tng guán tsng--lí ê oo-bá-sáng lóng teh khùn-tàu ê sî, 

忽然間，
hut-jiân-kan, 

放送車傳來一陣仔一陣會予遮的ok-sàng歡喜的聲音：
hòng-sàng-tshia thuân lâi tsi̍t-tsūn-á tsi̍t-tsūn ē hōo tsia-ê ok-sàng huann-hí ê siann-im: 

「下晡逐家睏予飽，
“Ē-poo ta̍k-ke khùn hōo pá, 

相招來廟埕，
sio-tsio lâi biō-tiânn, 

日本#「鐵力多律」#健康事業公司，
Ji̍t-pún #“the-li-tóo-lih”# kiān-khong sū-gia̍p kong-si, 

欲佇貴寶地土地公廟口，
beh tī kuì pó-tē thóo-tī-kong biō-kháu, 

做新產品發表會，
tsò sin sán-phín huat-piáu-huē, 

阮有準備好禮欲相送，
guán ū tsún-pī hó lé beh sio-sàng, 

請逐家阿母招阿姨，
tshiánn ta̍k-ke a-bú tsio a-î, 

隔壁招厝邊，
keh-piah tsio tshù-pinn, 

三步做兩步行，
sann pōo tsò nn̄g pōo kiânn, 

免緊張、
bián kín-tiunn, 

免驚惶……」無偌久，
bián kiann-hiânn……” bô-juā-kú, 

阮隔壁嬸仔電話就鈃來，
guán keh-piah tsím-á tiān-uē tō giang --lâi,

阮阿母佮伊一句來一句去，
guán a-bú kah i tsi̍t kù lâi tsi̍t kù khì, 

有講有笑，
ū kóng ū tshiò, 

一目𥍉煞無看見人影矣。
tsi̍t-ba̍k-nih suah bô khuànn-kìnn lâng-iánn --ah.

兩點鐘後，
Nn̄g tiám-tsing āu, 

阮阿母手捾一罐沙拉油佮兩塊茶箍，
guán a-bú tshiú kuānn tsi̍t kuàn sa-lá-iû kah nn̄g tè tê-khoo, 

沿路唱歌沿路行入來，
iân-lōo tshiùnn-kua iân-lōo kiânn ji̍p-lâi, 

袂輸若抾著金仔咧，
bē-su ná khioh-tio̍h kim-á --leh, 

阮阿爸看著，
guán a-pah khuànn--tio̍h, 

講：
kóng: 

「抑無，
“Ah-bô, 

你是咧著猴是無？」
lí sī teh tio̍h-kâu sī --bô?” 

阮阿母共伊應講：
guán a-bú kā i ìng kóng: 

「喂！
“Eh! 

恁某今仔日替你趁一罐沙拉油猶閣遮兩塊茶箍呢！」
Lín bóo kin-á-ji̍t thè lí thàn tsi̍t kuàn sa-lá-iû iáu-koh tsia nn̄g tè tê-khoo --neh! ” 

阮阿爸心內真懷疑，
Guán a-pah sim-lāi tsin huâi-gî, 

講：
kóng: 

「騙痟的！
“Phiàn-siáu--ê! 

天跤下呔有彼號食無料的，
Thinn-kha-ē   thài ū hit-lō tsia̍h bô-liāu--ê, 

你就毋通貪心軁雞籠喔！」
lí tō m̄-thang tham-sim nǹg ke-lam --ooh!” 

阮阿母講：
Guán a-bú kóng: 

「我才無咧像#阿花仔#遐戇閣，
“Guá tsiah bô leh tshiūnn #A-hue--á# hiah gōng koh, 

予人按呢一下鼓舞，
hōo lâng án-ne tsi̍t-ē kóo-bú, 

就提一千共伊買健康手環，
tō the̍h tsi̍t-tshing kā i bé kiān-khong tshiú-khuân,

講啥物比市價閣較俗八百箍，
kóng siánn-mih pí tshī-kè koh-khah sio̍k peh-pah khoo, 

彼明明就是歹銅舊錫嘛！」
he bîng-bîng tō sī pháinn-tâng-kū-siah --mah!” 

阮阿爸共伊應講：
Guán a-pah kā i ìng kóng: 

「知影就好，
“Tsai-iánn tō hó, 

你目睭就擘較金咧唅！」
lí ba̍k-tsiu tō peh khah kim --leh --hannh!”

隔轉日，
Keh-tńg-ji̍t, 

當阮規家伙仔攏咧看電視的時，
tng guán kui-ke-hué-á lóng teh khuànn tiān-sī ê sî, 

阮阿母縖一條比「#超人#」閣較大條的腰帶，
guán a-bú hâ tsi̍t tiâu pí “#超人#” koh-khah tuā tiâu ê io-tuà, 

佇阮逐个的面頭前展啊展，
tī guán ta̍k ê ê bīn-thâu-tsîng tián --ah tián, 

阮阿爸頭幌一下，
guán a-pah thâu hàinn --tsi̍t-ē, 

講：
kóng: 

「戇查某！」
“Gōng tsa-bóo!” 

阮阿母講：
Guán a-bú kóng: 

「無啊！
“Bô --ah! 

你是咧幌啥物頭啊？
Lí sī teh hàinn siánn-mih thâu --ah? 

這是健康腰帶呢！
Tse sī kiān-khong io-tuà --neh! 

市面上至少著愛四千箍呢，
Tshī-bīn-siōng tsì-tsió tio̍h-ài sì-tshing khoo --neh, 

我共伊出價，
guá kā i tshut-kè, 

兩千五就買著矣，
nn̄g-tshing-gōo tō bé--tio̍h --ah, 

我腰痠背疼這馬有救矣啦！」
guá io sng puē thiànn tsit-má ū-kiù --ah --lah!” 

阮阿爸頭仝款一直幌，
Guán a-pah thâu kāng-khuán it-ti̍t hàinn, 

尾仔講：
bué--á kóng: 

「好啦！
“Hó --lah! 

這就準做是你上健康大學的學費啦！」。
Tse tō tsún-tsò sī lí siōng kiān-khong tāi-ha̍k ê ha̍k-huì --lah!” .

