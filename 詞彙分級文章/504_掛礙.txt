504 掛礙

掛礙
Kuà-gāi




攢一萬箍，
Tshuân tsi̍t bān khoo, 

去機車行替大漢囝訂一台車，
khì ki-tshia hâng thè tuā-hàn kiánn tīng tsi̍t tâi tshia, 

才轉來到厝，
tsiah tńg--lâi kàu tshù, 

閣碰著細漢囝紮伊的畢業紀念冊予我看，
koh pōng-tio̍h sè-hàn kiánn tsah i ê pit-gia̍p kì-liām tsheh hōo guá khuànn, 

兩爸仔囝坐相對，
nn̄g pē-á-kiánn tsē siong-tuì, 

叮叮噹噹講甲袂得煞。
ting-ting-tang-tang kóng kah bē-tit suah. 

到翻點的時陣，
Kàu huan-tiám ê sî-tsūn, 

細漢囝才講伊按算明仔載欲佮四个同窗租車落去花蓮耍，
sè-hàn kiánn tsiah kóng i àn-sǹg bîn-á-tsài beh kah sì ê tông-tshong tsoo-tshia lo̍h-khì Hua-liân sńg, 

欲討寡所費，
beh thó kuá sóo-huì, 

我袂寒酸這款錢，
guá bē hân-suan tsit khuán tsînn, 

綴手撏兩千箍。
tuè-tshiú jîm nn̄g-tshing khoo. 

紲落去，
Suà--lo̍h-khì, 

坐佇膨椅頂，
tsē tī phòng-í-tíng, 

嘛毋知按佗位生出來的煩惱，
mā m̄ tsai àn tó-uī senn tshut-lâi ê huân-ló, 

一陣一陣佇頭殼內親像捎無摠的膨紗，
tsi̍t-tsūn-tsi̍t-tsūn tī thâu-khak-lāi tshin-tshiūnn sa bô tsáng ê phòng-se, 

一沿一沿共心肝穎仔纏著，
tsi̍t-iân-tsi̍t-iân kā sim-kuann-ínn-á tînn--tio̍h, 

愈束愈絚，強欲無氣通喘。
jú sok jú ân, kiōng-beh bô khuì thang tshuán.




濟囝業命，
Tsē kiánn gia̍p-miā, 

會操煩掛慮、袂食袂睏，
ē tshau-huân kuà-lī, bē tsia̍h bē khùn, 

攏嘛家己揣的、做得來的；
lóng mā ka-kī tshuē--ê, tsò-tit-lâi--ê; 

鋩角出佇，
mê-kak tshut tī, 

爸母對序細有較無仝的疼痛，
pē-bú tuì sī-sè ū khah bô-kāng ê thiànn-thàng, 

就有無合理的向望、逐項放袂落心，
tō ū bô ha̍p-lí ê ǹg-bāng, ta̍k hāng pàng bē lo̍h sim, 

較加嘛操煩、掛慮，
khah ke mā tshau-huân, kuà-lī, 

逃袂出私情的拖磨。
tô bē tshut su-tsîng ê thua-buâ. 

敢講「跋落囝兒坑」就是咱人落塗時註好好的命底咧？
Kám-kóng “Pua̍h lo̍h kiánn-jî khenn” tō sī lán lâng lo̍h-thôo sî tsù-hó-hó ê miā té --leh?




若欲照佛經所講「無掛礙故，
Nā beh tsiàu Hu̍t-king sóo kóng “Bû kuà-gāi kòo, 

無有恐怖，
bû iú khióng-pòo, 

遠離顛倒夢想，
uán-lī tian-tò bāng-sióng, 

究竟涅槃」的字句來說明，
kiù-kìng liap-phuân” ê jī kù lâi suat-bîng, 

有掛礙就會起恐怖的心念，
ū kuà-gāi tō ē khí khióng-pòo ê sim liām, 

袂輸海湧按呢溢懸溢低，
bē-su hái-íng án-ne ik kuân ik kē, 

心肝盍會恬靜咧？
sim-kuann khah ē tiām-tsīng --leh? 

就準有法度，
Tō tsún ū huat-tōo, 

我看嘛是強激、強忍的。
guá khuànn mā sī kiông kik, kiông jím--ê. 

世間人真正欲做甲無驚惶、袂掛礙的地步，
Sè-kan-lâng tsin-tsiànn beh tsò kah bô kiann-hiânn, bē kuà-gāi ê tē-pōo, 

真正著愛放捒身軀邊所有的一切，
tsin-tsiànn tio̍h-ài pàng-sak sin-khu-pinn sóo-ū ê it-tshè, 

親像情愛、錢項、名聲、權力，干焦這招爾，
tshin-tshiūnn tsîng-ài, tsînn-hāng, miâ-siann, khuân-li̍k, kan-na tsit tsiau niā, 

揣無別步通變；
tshuē bô pa̍t pōo thang piàn; 

反顛轉來講，
píng tian tńg--lâi kóng, 

世間人予遮的物件迷甲剝袂開、掰袂離，
sè-kan-lâng hōo tsia-ê mi̍h-kiānn bê kah pak bē khui, pué bē lī, 

掛礙、恐怖一大拖，
kuà-gāi, khióng-pòo tsi̍t tuā thua, 

顛倒夢想纏袂煞，
tian-tò bāng-sióng tînn bē suah, 

到欲死矣，
kàu beh sí --ah, 

嘛猶袂醒。
mā iáu bē tshénn.




一切的掛礙、恐怖、顛倒夢想，
It-tshè ê kuà-gāi, khióng-pòo, tian-tò bāng-sióng, 

是我有這身肉體所致的；
sī guá ū tsit sin bah-thé sóo-tì --ê; 

甲無，
kah bô, 

就袂按呢矣。
tō bē án-ne --ah.

