40 祭江洗港思想起

「恭請慈裕宮無極元君天上聖母
“Kiong-tshiánn Tsû-jū-kiong Bû-ki̍k-guân-kun Thian-siōng-sìng-bió

千里眼順風耳兩將軍佮合廟諸神……。」
Tshian-lí-gán Sūn-hong-ní nn̄g tsiong-kun kah ha̍p-biō tsu-sîn....” 

「阿媽，
“A-má, 

是按怎彼司公喙裡一直唸一寡有的無的，
sī án-tsuánn he sai-kong tshuì--lí it-ti̍t liām tsi̍t-kuá ū --ê bô --ê, 

到底是咧創啥咧？」
tàu-té sī teh tshòng siánn --leh?”

「囡仔人毋捌，
“Gín-á-lâng m̄ bat, 

恬恬仔聽，
tiām-tiām-á thiann, 

莫講話。」
mài kóng-uē.” 

「廣大神力無邊祭告水底有祀無祀幽魂……。」
“Kóng-tāi sîn-li̍k bû-pian tsè-kò tsuí-té ū tshāi bô tshāi iu-hûn....” 

「阿媽，
“A-má, 

是按怎彼司公會共銀紙擲佇海裡？」
sī án-tsuánn he sai-kong ē kā gîn-tsuá tàn tī hái--lí?” 

「謼，
“Hooh, 

都共你講囡仔人有耳無喙，
to kā lí kóng gín-á-lâng ū-hīnn-bô-tshuì, 

毋通烏白問。」
m̄ thang oo-pe̍h mn̄g.”




五日節彼下晡，
Gōo-ji̍t-tseh hit ē-poo, 

差不多三點的時陣，
tsha-put-to sann tiám ê sî-tsūn,

阿媽攏會𤆬我去港仔墘看人洗港，
a-má lóng ē tshuā guá khì káng-á-kînn khuànn lâng sé-káng, 

有夠鬧熱的！
ū-kàu lāu-jia̍t --ê! 

洗港的陣頭長躼埽，
Sé-káng ê tīn-thâu tn̂g-lò-sò, 

幾若十公里。
kuí-nā tsa̍p kong-lí. 

閣會當看著八家將，
Koh ē-tàng khuànn-tio̍h pat-ka-tsiòng, 

佮我上愛看的車輦轎。
kah guá siōng ài khuànn --ê tshia-lián-kiō. 

阿媽講：「In若經過橋頭，
A-má kóng: “In nā king-kuè kiô-thâu, 

就會開始安營制煞、貼符令，
tō ē khai-sí an-iânn tsè-suah, tah hû-līng, 

這攏是咧祈求平安！」
tse lóng sī teh kî-kiû pîng-an!”

阮嘛閣會綴媽祖的神轎，
 Guán mā koh ē tuè Má-tsóo ê sîn-kiō, 

一直行到五福大橋出海口，
it-ti̍t kiânn kàu Ngóo-hok tuā-kiô tshut-hái-kháu, 

逐家面向海，
ta̍k-ke bīn ǹg hái, 

跪咧拜拜。
kuī --leh pài-pài.




彼時陣，
Hit sî-tsūn, 

我毋知影啥物是「洗港」，
guá m̄ tsai-iánn siánn-mih sī “sé-káng”,

我干焦知影五日節是咧紀念屈原。
guá kan-na tsai-iánn Gōo-ji̍t-tseh sī teh kì-liām Khut-guân. 

猶毋過我一直想攏無，
Iáu-m̄-koh guá it-ti̍t siūnn lóng bô,

是按怎陣頭若經過橋頭、大排水溝就一定會掖銀紙，
 sī án-tsuánn tīn-thâu nā king-kuè kiô-thâu, tuā pâi-tsuí-kau tō it-tīng ē iā gîn-tsuá, 

明明就是愛擲肉粽才著啊，
bîng-bîng tō sī ài tàn bah-tsàng tsiah tio̍h --ah, 

是按怎是掖銀紙咧？
sī án-tsuánn sī iā gîn-tsuá --leh? 

見擺若問阿媽，
Kiàn-pái nā mn̄g a-má, 

阿媽攏講囡仔人恬恬仔看就好矣！
a-má lóng kóng gín-á-lâng tiām-tiām-á khuànn tō hó --ah!




一直到我國中二年，
It-ti̍t kàu guá kok-tiong jī nî, 

綴阿母去參加竹南鎮的文化社團，
tuè a-bú khì tsham-ka Tik-lâm-tìn ê bûn-huà siā-thuân, 

經過社團老師的解說，
king-kuè siā-thuân lāu-su ê kái-sueh, 

我才知影洗港有一段悲慘的歷史。
guá tsiah tsai-iánn sé-káng ū tsi̍t tuānn pi-tshám ê li̍k-sú. 

因為咱祖先咧開墾竹南的時，
In-uī lán tsóo-sian teh khai-khún Tik-lâm ê sî, 

發生過族群的衝突。
huat-sing kuè tso̍k-kûn ê tshiong-tu̍t. 

彼陣有真濟人相爭欲經過橋頭，
Hit tsūn ū tsin tsē lâng sio-tsenn beh king-kuè kiô-thâu, 

相爭的結果，
sio-tsenn ê kiat-kó, 

有的摔落去水底，
ū --ê siak --lo̍h-khì tsuí-té, 

有的猶袂赴peh起來，
ū --ê iáu bē-hù peh --khí-lâi, 

就閣予後面摔落去的人硩死。
tō koh hōo āu-bīn siak --lo̍h-khì ê lâng teh--sí. 

遮的人毋是淹死，
Tsia-ê lâng m̄ sī im--sí, 

就是予人硩死。
tō sī hōo lâng teh--sí, 

有的閣較悲慘，
ū --ê koh khah pi-tshám, 

是予人踏死的。
sī hōo lâng ta̍h--sí --ê.




喔！
Ooh! 

原來是按呢喔！
Guân-lâi sī án-ne --ooh! 

是我拂毋著去。
Sī guá hut m̄-tio̍h --khì. 

囡仔人毋捌，
Gín-á-lâng m̄ bat, 

凊彩烏白鬥。
tshìn-tshái oo-pe̍h tàu. 

洗港，
Sé-káng, 

其實是欲來祭拜當初時遮的冤枉死的祖先。
kî-si̍t sī beh lâi tsè-pài tong-tshe-sî tsia-ê uan-óng sí ê tsóo-sian. 

因為按呢，
In-uī án-ne, 

我對故鄉有一點點仔了解矣，
guá tuì kòo-hiong ū tsi̍t-tiám-tiám-á liáu-kái --ah, 

嘛開始綴阿母的跤步，
mā khai-sí tuè a-bú ê kha-pōo, 

一步一步去了解竹南的故事。
tsi̍t pōo tsi̍t pōo khì liáu-kái Tik-lâm ê kòo-sū.

就按呢，
Tsiū-án-ne, 

我對一个完全無了解家己故鄉的囡仔疕，
guá tuì tsi̍t ê uân-tsuân bô liáu-kái ka-kī kòo-hiong ê gín-á-phí, 

佮阿母做陣參加文化社團。
kah a-bú tsò-tīn tsham-ka bûn-huà siā-thuân. 

這十外年來，
Tse tsa̍p-guā nî lâi, 

才漸漸了解故鄉的歷史佮文化，
tsiah tsiām-tsiām liáu-kái kòo-hiong ê li̍k-sú kah bûn-huà, 

我知影著愛用心去了解這片土地，
guá tsai-iánn tio̍h-ài iōng-sim khì liáu-kái tsit phìnn thóo-tē, 

才會當體會故鄉迷人的所在。
tsiah ē-tàng thé-huē kòo-hiong bê-lâng ê sóo-tsāi.

