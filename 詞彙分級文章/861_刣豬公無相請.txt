861 刣豬公無相請

真久無去看人刣豬公迎鬧熱的活動，
Tsin kú bô khì khuànn lâng thâi ti-kong ngiâ-lāu-jia̍t ê ua̍h-tāng,

新正初六彼日，
sin-tsiann tshe-la̍k hit ji̍t, 

就專工招朋友去三角湧祖師廟，
tō tsuan-kang tsio pîng-iú khì Sann-kak-íng Tsóo-su-biō, 

參觀in每年一擺的慶典。
tsham-kuan in muí-nî tsi̍t pái ê khìng-tián.




來到廟埕，
Lâi kàu biō-tiânn, 

看著的是「豬山豬海」，
khuànn-tio̍h ê sī “ti suann ti hái”, 

按怎講呢？
án-tsuánn kóng --neh? 

因為規埕攏是大豬公。
In-uī kui tiânn lóng sī tuā ti-kong.  

阮兩人對埕尾𤲍入來，
Guán nn̄g lâng uì tiânn-bué kheh--ji̍p-lâi, 

頭一隻就是十一等賞的豬公，
thâu tsi̍t tsiah tō sī tsa̍p-it tíng-siúnn ê ti-kong, 

重量是一千空十二斤，
tāng-liōng sī tsi̍t-tshing khòng tsa̍p-jī kin, 

豬公罩佇豬公架頂，
ti-kong tà tī ti-kong-kè-tíng, 

閣喙裡咬王梨，
koh tshuì--lí kā ông-lâi, 

下斗吊一尾𩸙仔，
ē-táu tiàu tsi̍t bué tāi-á, 

這款裝扮佮幾十年前的光景仝款。
tsit khuán tsong-pān kah kuí tsa̍p-nî tsîng ê kong-kíng kāng-khuán.




阮漸漸𤲍到頭前排，
Guán tsiām-tsiām kheh kàu thâu-tsîng-pâi, 

看著一等賞的大豬公，
khuànn-tio̍h it tíng-siúnn ê tuā ti-kong, 

是一千五百十七斤，
sī tsi̍t-tshing gōo-pah tsa̍p-tshit kin, 

閣越頭看著彼爿猶有特等賞的豬公，
koh ua̍t-thâu khuànn-tio̍h hit pîng iáu-ū ti̍k tíng-siúnn ê ti-kong, 

阮袂得了解到底是啥較大？
guán bē tit liáu-kái tàu-té sī siánn khah tuā? 

就𤲍去共看覓，
Tō kheh khì kā khuànn-māi, 

伊是一千五百四十三斤，
i sī tsi̍t-tshing gōo-pah sì-tsa̍p sann kin, 

代誌清楚，
tāi-tsì tshing-tshó, 

特等比一等較大，
ti̍k tíng pí it tíng khah tuā, 

阮兩个庄跤倯才笑笑離開。
guán nn̄g ê tsng-kha-sông tsiah tshiò-tshiò lī-khui.




幾十年前，
Kuí tsa̍p-nî tsîng, 

阮嘛有飼豬公，
guán mā ū tshī ti-kong, 

差不多是四百斤跤兜，
tsha-put-to sī sì-pah kin kha-tau, 

有參加比賽，
ū tsham-ka pí-sài, 

毋過排無等，
m̄-koh pâi bô tíng, 

干焦得著參加賞狀，
kan-na tit-tio̍h tsham-ka siúnn-tsn̄g, 

現時猶閣吊佇大廳頭。
hiān-sî iáu-koh tiàu tī tuā-thiann-thâu.




刣豬公攏會請親情朋友來食豬公肉，
Thâi ti-kong lóng ē tshiánn tshin-tsiânn pîng-iú lâi tsia̍h ti-kong-bah, 

食煞主人家會貺人客一條豬公條，
tsia̍h suah tsú-lâng-ka ē hīng lâng-kheh tsi̍t tiâu ti-kong-liâu, 

予人客紮轉去食平安，
hōo lâng-kheh tsah--tńg-khì tsia̍h pîng-an, 

按呢是有食閣有掠，
án-ne sī ū tsia̍h koh ū lia̍h, 

所以才有一句話講：「刣豬公無相請，
sóo-í tsiah ū tsi̍t kù uē kóng: “Thâi ti-kong bô sio-tshiánn, 

嫁查某囝貺大餅。」
kè tsa-bóo-kiánn hīng tuā-piánn.” 

這句話的意思是講好空的代誌驚人知，
tsit kù uē ê ì-sù sī kóng hó-khang ê tāi-tsì kiann lâng tsai, 

想欲獨得，
siūnn-beh to̍k-tit, 

若愛別人鬥出錢、出力的所在，
nā ài pa̍t-lâng tàu tshut-tsînn, tshut-la̍t ê sóo-tsāi, 

就紅帖仔四界掖。
tō âng-thiap-á sì-kè iā.




咱的話語裡，
Lán ê uē-gí--lí, 

人客送禮予主人是送，
lâng-kheh sàng-lé hōo tsú-lâng sī sàng, 

主人送禮予人客是貺，
tsú-lâng sàng-lé hōo lâng-kheh sī hīng, 

查某囝過定貺大餅，
tsa-bóo-kiánn kuè-tiānn hīng tuā-piánn, 

收著大餅的親友就愛共人添粧，
siu-tio̍h tuā-piánn ê tshin-iú tō ài kā lâng thiam-tsng, 

主人用一塊大餅得著貴重的添粧，
tsú-lâng iōng tsi̍t tè tuā-piánn tit-tio̍h kuì-tiōng ê thiam-tsng, 

按呢是鯽仔釣大𩸙。
án-ne sī tsit-á tiò tuā-tāi.  

抑若請人食豬公肉，
Ia̍h nā tshiánn lâng tsia̍h ti-kong-bah, 

毋但無禮通收，
m̄-nā bô lé thang siu, 

閣著貺人一塊豬公條，
koh tio̍h hīng lâng tsi̍t tè ti-kong-liâu, 

來去拍，
lâi-khì phah, 

差幾若百。
tsha kuí-nā-pah.




錢財的輸贏囥一邊，
Tsînn-tsâi ê su-iânn khǹg tsi̍t pinn, 

農業時代的人情行踏，
lông-gia̍p sî-tāi ê jîn-tsîng kiânn-ta̍h, 

彼種厚厚的人情味猶是予我非常數念。
hit tsióng kāu-kāu ê jîn-tsîng-bī iáu sī hōo guá hui-siông siàu-liām.

