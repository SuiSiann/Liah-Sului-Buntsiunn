822 保力達B（2016賀歲篇）

毋知是毋是地球真正咧#暖化#，
M̄ tsai sī m̄ sī tē-kiû tsin-tsiànn leh #暖化#,

今年的冬尾天蓋燒熱，
kin-nî ê tang-bué-thinn kài sio-jua̍h,

逐工犁頭拚氣力，
ta̍k kang lê-thâu piànn khuì-la̍t,

汗水猶原㴙㴙流，
kuānn-tsuí iû-guân tsha̍p-tsha̍p-lâu,

若毋是前一站仔忽然間起大寒，
nā m̄ sī tsîng tsi̍t-tsām-á hut-jiân-kan khí tuā-kuânn,

攏毋知影目一下𥍉這一年又閣行欲煞。
lóng m̄ tsai-iánn ba̍k tsi̍t ê nih tsit tsi̍t nî iū-koh kiânn beh suah.

作穡人，
Tsoh-sit-lâng,

上驚越頭看，
siōng kiann ua̍t-thâu khuànn,

日子戇戇仔過，
ji̍t-tsí gōng-gōng-á kuè,

年頭捙拚甲年尾，
nî-thâu tshia-piànn kah nî-bué,

才發見趁著的只是歲數佮皺痕，
tsiah huat-kiàn thàn--tio̍h --ê tsí-sī huè-sòo kah jiâu-hûn,

橐袋仔底，
lak-tē-á-té,

啊無加賰幾角銀，
ah bô ke tshun kuí kak gîn,

前一站仔，
tsîng tsi̍t-tsām-á,

可能是欲選舉，
khó-lîng sī beh suán-kí,

宣傳車，
suan-thuân-tshia,

四界喝，
sì-kè huah,

講工錢欲增加，
kóng kang-tsînn beh tsing-ka,

按呢臺灣的經濟就會活。
án-ne Tâi-uân ê king-tsè tō ē ua̍h.

遮的話，
Tsia-ê uē,

in罔講，
in bóng kóng,

咱罔聽，
lán bóng thiann,

作穡人上知影，
tsoh-sit-lâng siōng tsai-iánn,

實在仔做，
si̍t-tsāi-á tsò,

才趁有食，
tsiah thàn ū tsia̍h,

若無跤踏實地擔輸贏，
nā-bô kha-ta̍h-si̍t-tē tam su-iânn,

較媠的夢，
khah suí ê bāng,

嘛是一場空，
mā sī tsi̍t tiûnn khang,

舊年已經是過去，
kū-nî í-king sī kuè-khì,

向望未來的政府百姓會當仝心肝，
ǹg-bāng bī-lâi ê tsìng-hú peh-sènn ē-tàng kāng sim-kuann,

有困難同齊擔，
ū khùn-lân tâng-tsê tann,

誠懇對待，
sîng-khún tuì-thāi,

咱認真做伙來拍拚。
lán jīn-tsin tsò-hué lâi phah-piànn.

新年恭喜,
Sin-nî kiong-hí, 

互相勉勵，
hōo-siōng bián-lē,

#保力達B#。
#保力達B#.

