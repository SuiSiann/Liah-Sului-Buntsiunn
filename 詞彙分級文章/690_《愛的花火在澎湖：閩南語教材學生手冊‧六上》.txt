690 《愛的花火在澎湖：閩南語教材學生手冊‧六上》

歇睏日，
Hioh-khùn-ji̍t, 

阿爸𤆬我去參觀#澎湖#開拓館。
a-pah tshuā guá khì tsham-kuan #Phînn-ôo# khai-thok-kuán. 

入去內面，
Ji̍p-khì lāi-bīn, 

就看著#澎湖#出土的古早甕，
tō khuànn-tio̍h #Phînn-ôo# tshut-thóo ê kóo-tsá àng, 

嘛有#澎湖#開拓史的影片。
mā ū #Phînn-ôo# khai-thok-sú ê iánn-phìnn.

原來以前徛佇#福建#海邊的漁民，
Guân-lâi í-tsîng khiā tī #Hok-kiàn# hái-pinn ê hû-bîn, 

流勢來的時，
lâu-sì lâi ê sî, 

駛著漁船，
sái-tio̍h hî-tsûn, 

到#澎湖#海域掠魚，
kàu #Phînn-ôo# hái-i̍k lia̍h hî, 

就佇海墘跤搭草寮來遮風避雨，
tō tī hái-kînn-kha tah tsháu-liâu lâi jia hong pī hōo, 

日子一下久，
ji̍t-tsí tsi̍t-ē kú, 

有人就蹛佇遮。
ū lâng tō tuà tī tsia.

可惜，
Khó-sioh, 

#明朝#的皇帝驚#澎湖人#勾結海賊作亂，
#Bîng-tiâu# ê hông-tè kiann #Phînn-ôo-lâng# kau-kiat hái-tsha̍t tsok-luān, 

共住民強制遷轉去#福建#，
kā tsū-bîn kiông-tsè tshian tńg-khì #Hok-kiàn#, 

#澎湖#就變成無人徛的所在。
#Phînn-ôo# tō piàn-sîng bô lâng khiā ê sóo-tsāi.

#鄭成功#為著反#清#復#明#嘛來過#澎湖#，
#Tīnn Sîng-kong# uī-tio̍h huán #Tshing# ho̍k #Bîng# mā lâi kuè #Phînn-ôo#, 

因為糧草無夠，
in-uī niû-tsháu bô-kàu, 

只好離開。
tsí-hó lī-khui.

#清朝#政府為著欲把守#臺灣#，
#Tshing-tiâu# tsìng-hú uī-tio̍h beh pé-siú #Tâi-uân#, 

佇遮建築媽宮城佮砲台，
tī tsia kiàn-tio̍k Má-king-siânn kah phàu-tâi, 

以前有五个城門，
í-tsîng ū gōo ê siânn-mn̂g, 

這馬只賰#順承門#，
tsit-má tsí tshun #Sūn-sîng-mn̂g#, 

真予人懷念！
tsin hōo lâng huâi-liām!

可惜媽宮城，
Khó-sioh Má-king-siânn, 

只守了一工半，
tsí siú liáu tsi̍t kang puànn, 

就予#日本人#攻破，
tō hōo #Ji̍t-pún-lâng# kong-phuà, 

#日本#統治#澎湖#五十冬，
#Ji̍t-pún# thóng-tī #Phînn-ôo# gōo-tsa̍p tang, 

老百姓受了真濟的苦楚。
láu-peh-sìnn siū liáu tsin tsē ê khóo-tshóo.

「是啊！
“Sī --ah! 

彼時陣#澎湖#塗質䆀、
Hit-sî-tsūn #Phînn-ôo# thôo-tsit bái, 

欠水、
khiàm tsuí, 

冬天的風透吱吱，
tang-thinn ê hong thàu-ki-ki, 

生活真艱苦。
sing-ua̍h tsin kan-khóo. 

毋過地理位置真重要。」
M̄-koh tē-lí uī-tì tsin tiōng-iàu.” 

阿爸講。
A-pah kóng.

這馬咱有安定幸福的生活，
Tsit-má lán ū an-tīng hīng-hok ê sing-ua̍h, 

這攏是祖先一步一跤印，
tse lóng sī tsóo-sian tsi̍t pōo tsi̍t kha-ìn, 

佇遮流血流汗所換來，
tī tsia lâu-hueh lâu-kuānn sóo uānn lâi, 

愛感恩惜福。
ài kám-un sioh-hok.

回鄉的心情
Huê hiong ê sim-tsiânn

人物：
Jîn-bu̍t: 

阿公、
a-kong, 

孫仔#阿男#
sun-á #A-lâm#

地點：
Tē-tiám: 

客廳
kheh-thiann

（一開始，歌聲？收音機傳來）
(Tsi̍t-khai-sí, kua-siann? Siu-im-ki thuân--lâi)

「走遍了天涯海角，
“Tsáu phiàn liáu thian-gâi-hái-kak, 

猶是故鄉的月較圓；
iáu sī kòo-hiong ê ge̍h kah înn; 

食遍了山珍海味，
tsia̍h phiàn liáu san-tin-hái-bī, 

猶是阿娘煮的較有滋味」（聲音漸漸細聲）
iáu sī a-niâ tsú--ê khah ū tsu-bī” (siann-im tsiām-tsiām sè-siann)

阿公：
A-kong: 

（目頭結結）唉！
(Ba̍k-thâu kat-kat) Haih! 

聽著這首歌，
Thiann-tio̍h tsit siú kua, 

就想起故鄉，#澎湖#。
tō siūnn-khí kòo-hiong, #Phînn-ôo#.

#阿男#：
#A-lâm#: 

阿公，
A-kong, 

今仔日老師教一首數念故鄉的詩，
kin-á-ji̍t lāu-su kà tsi̍t siú siàu-liām kòo-hiong ê si, 

我吟予你聽（佇膨椅徛起）：
guá gîm hōo lí thiann (tī phòng-í khiā-khí): 

「床前明月光，
“Tshông-tsiân bîng-gua̍t kong, 

疑是地上霜，
gî sī tē-siōng song, 

舉頭望明月，
kú thôo bōng bîng-gua̍t, 

低頭思故鄉。」
kē thôo su kòo-hiong.”

阿公：
A-kong: 

（頕頭、拍噗仔）真𠢕！
(tìm-thâu, phah-pho̍k-á) Tsin gâu! 

前一站，
Tsîng tsi̍t tsām, 

阿公轉去#澎湖#，
a-kong tńg-khì #Phînn-ôo#,

看著故鄉真發展，
khuànn-tio̍h kòo-hiong tsin huat-tián, 

這種心情，
tsit tsióng sim-tsîng,

親像這首詩（若講若徛起）：
tshin-tshiūnn tsit siú si (ná kóng ná khiā-khí): 

「少小離家老大回，
“Siàu siáu lī ka ló tāi hâi, 

鄉音無改鬢毛催。
hiong-im bû kái pìn-môo tshai. 

兒童相見不相識，
Jî-tông siong-kiàn put siong-sik, 

笑問客從何處來。」
tshiàu būn khik tsiông hô-tshù lâi.”

阿男：（頕頭、拍噗仔）阿公，
A-lâm: (tìm-thâu, phah-pho̍k-á) A-kong, 

這就是你回鄉的心情，
tse tō sī lí huê hiong ê sim-tsiânn, 

著無？
tio̍h --bô?

阿公：
A-kong: 

著！
Tio̍h! 

著！
Tio̍h! 

著！
Tio̍h!

（收音機的歌聲漸漸大聲）「故鄉的爸母、
(Siu-im-ki ê kua-siann tsiām-tsiām tuā-siann) “Kòo-hiong ê pē-bó, 

久年無看的好朋友，
kú-nî bô khuànn ê hó pîng-iú, 

早日予恁頭殼疼、
tsá-ji̍t hōo lín thâu-khak-thiànn, 

予恁煩惱的我，
hōo lín huân-ló ê guá, 

已經倒轉來，
í-king tò-tńg--lâi, 

已經成功倒轉來」
í-king sîng-kong tò-tńg--lâi”

愛的花火佇#澎湖#。
Ài ê hue-hué tū #Phînn-ôo#.

四月，
Sì-ge̍h, 

真濟觀光客相招來#澎湖#看煙火。
tsin tsē kuan-kong-kheh sio-tsio lâi #Phînn-ôo# khuànn ian-hué.

坐佇#觀音亭#的海墘，
Tsē tū #Kuan-im-tîng# ê hái-kînn, 

南風微微仔吹，
lâm-hong bî-bî-á tshue, 

送來鹹鹹的海味。
sàng-lâi kiâm-kiâm ê hái-bī. 

越頭一下看，
Ua̍t-thâu tsi̍t-ē khuànn, 

人山人海共#觀音亭#坐甲滇滿滿。
jîn-san-jîn-hái kā #Kuan-im-tîng# tsē kah tīnn-buán-buán. 

這爿，
Tsit pîng, 

有樂團咧演奏優美的音樂。
ū ga̍k-thuân teh ián-tsàu iu-bí ê im-ga̍k. 

彼爿，
Hit pîng, 

有人咧跳著輕鬆迷人的『#華爾滋#』。
ū lâng teh thiàu-tio̍h khin-sang bê-lâng ê ‘#華爾滋#’.

也有真熱心的觀光警察，
Iā ū tsin jia̍t-sim ê kuan-kong kíng-tshat, 

騎著跤踏車踅來踅去替逐家服務。
khiâ-tio̍h kha-ta̍h-tshia se̍h-lâi-se̍h-khì thè ta̍k-ke ho̍k-bū. 

#觀音亭#的暗暝，
#Kuan-im-tîng# ê àm-mê, 

鬧熱滾滾。
lāu-jia̍t-kún-kún.

啊！
Ah! 

放煙火矣！
Pàng ian-hué --ah! 

#Siu#！
#Siu#! 

#Siu#！
#Siu#! 

一聲閣一聲，
Tsi̍t siann koh tsi̍t siann, 

佇#西瀛虹橋#懸頂射向天邊。
tī #Se-îng-khīng-kiô# kuân-tíng siā-hiòng thinn-pinn. 

碰！
Phòng! 

碰！
Phòng! 

一蕊閣一蕊，
Tsi̍t lúi koh tsi̍t luí, 

五彩繽紛的煙花，
ngóo-tshái pin-hun ê ian-hue, 

共暗摸摸的天頂妝甲光焱焱。
kā àm-bong-bong ê thinn-tíng tsng kah kng-iānn-iānn. 

紲落來，
Suà--lo̍h-lâi, 

變做紅的、
piàn-tsuè âng--ê, 

青的、
tshinn--ê, 

金色的、
kim-sik--ê, 

銀色的流星，
gîn-sik ê liû-tshinn, 

佇天頂流落來，
tī thinn-tíng lâu --lo̍h-lâi, 

墜落佇#虹橋#下七彩的海面上。
tuī-lo̍h tī #khīng-kiô# ē tshit-tshái ê hái-bīn-siōng.

每一蕊花火引起逐家的讚嘆佮內心的感動，
Muí tsi̍t luí hue-hué ín-khí ta̍k-ke ê tsàn-thàn kah lāi-sim ê kám-tōng, 

每一蕊花火嘛開出#澎湖#未來的希望。
muí tsi̍t luí hue-hué mā khui-tshut #Phînn-ôo# bī-lâi ê hi-bāng.

海上迎媽祖。
Hái-siōng ngiâ Má-tsóo.

#阿男#：
#A-lâm#: 

天欲暗矣，
Thinn beh àm --ah, 

海墘跤真鬧熱，
hái-kînn-kha tsin lāu-jia̍t, 

是啥物代誌？
sī siánn-mi̍h tāi-tsì?

阿公：
A-kong: 

人講「三月痟媽祖」，
Lâng kóng “Sann-ge̍h siáu Má-tsóo”, 

這是咱#澎湖縣#佇三月#二三#媽祖生日，
tse sī lán #Phînn-ôo-kuān# tī sann-ge̍h #jī-sann# Má-tsóo senn-ji̍t, 

所舉辦的海上迎媽祖活動，
sóo kú-pān ê hái-siōng ngiâ-Má-tsóo ua̍h-tāng, 

是欲替咱#澎湖#的百姓祈安求福，
sī beh thè lán #Phînn-ôo# ê peh-sìnn kî-an-kiû-hok, 

暗時欲來咱#望安#過暝啦！
àm-sî beh lâi lán #Bāng-uann# kè-mî --lah!

#阿男#：
#A-lâm#: 

阿公！
A-kong! 

你𤆬我來宮口看鬧熱，
Lú tshuā guá lâi king-kháu khuànn lāu-jia̍t, 

好無？
hó --bô?

阿公：
A-kong: 

行！
Kiânn! 

咱做伙來。
Lán tsuè-hé lâi.

#阿男#：
#A-lâm#: 

Uah！
Uah! 

宮口人真濟，
King-kháu lâng tsin tsuē, 

神轎、
sîn-kiō, 

童乩也袂少，
tâng-ki iā buē tsió, 

鑼鼓吹聲、
lô-kóo-tshe siann, 

炮仔聲、
phàu-á siann, 

陣頭聲，
tīn-thâu siann, 

實在是足鬧熱的。
si̍t-tsāi sī tsiok lāu-jia̍t --ê. 

阿公，
A-kong, 

你看！
lú khuànn! 

彼个人穿甲五花十色，
Hit ê lâng tshīng kah gōo-hue-tsa̍p-sik, 

面頂畫甲若妖怪是啥物啊？
bīn-tíng uē kah ná iau-kuài sī sím-mi̍h --ah?

阿公：
A-kong: 

彼个妝甲親像乞食身的人，
Hit ê tsng kah tshin-tshiūnn khit-tsia̍h-sin ê lâng, 

咱叫做「破癖」。
lán kiò-tsuè “phò-phia̍h.” 

伊的工課就是佇神明鬧熱的時陣做差教、報更、
I ê khang-khè tō sī tī sîn-bîng lāu-jia̍t ê sî-tsūn tsò tshe-kah, pò-kinn, 

開路親像學校的糾察隊。
khui-lōo tshin-tshiūnn ha̍k-hāu ê kiù-tshat-tuī.

#阿男#：
#A-lâm#: 

喔！
Ooh! 

我知矣！
Guá tsai --ah! 

有燒香有保庇，
Ū sio-hiunn ū pó-pì, 

我向望媽祖婆保庇阮阿爸以後討海會大趁錢，
guá ǹg-bāng Má-tsóo-pô pó-pì gún a-pah í-āu thó-hái ē tuā thàn-tsînn, 

袂閣討無食。
buē koh thó bô tsia̍h.

阿公：
A-kong: 

俺孫你真有孝閣真誠心囉！
Án sun lí tsin iú-hàu koh tsin sîng-sim --looh!

#澎湖#四寶。
#Phînn-ôo# sì pó.

#澎湖#的特色真袂少，
#Phînn-ôo# ê ti̍k-sik tsin buē tsió, 

有名的四寶，
ū-miâ ê sì pó, 

人人攏呵咾。
lâng-lâng lóng o-ló.

#通樑##大榕#是第一寶。
#Thong-niû# #tuā-tshîng# sī tē-it pó. 

佇大橋邊，
Tī tuā-kiô-pinn, 

陪伴咱#澎湖#行過三百外年的歷史，
puê-phuānn lán #Phînn-ôo# kiânn-kuè sann-pah-guā nî ê li̍k-sú, 

毋驚風飛沙，
m̄-kiann hong-pe-sua, 

毋驚鹹水湮；
m̄-kiann kiâm-tsuí-ian; 

佇廟埕前，
tī biō-tiânn-tsîng, 

發甲青lìng-lìng，
huat kah tshinn-lìng-lìng, 

親像#澎湖人#毋驚環境的拖磨，
tshin-tshiūnn #Phînn-ôo-lâng# m̄-kiann khuân-kíng ê thua-buâ, 

佇遮生存甲發展。
tī tsia sing-tsûn kah huat-tián.

嬌豔的野菊花是第二寶。
kiau-iām ê iá-kiok-hue sī tē-jī pó. 

熱天時，
Jua̍h-thinn sî, 

規#澎湖#山攏開甲真奢颺，
kui #Phînn-ôo# suann lóng khui kah tsin tshia-iānn, 

青青的葉，
tshinn-tshinn ê hio̍h, 

紅紅的花，
âng-âng ê hue, 

共#澎湖#妝甲媠噹噹。
kā #Phînn-ôo# tsng kah suí-tang-tang. 

一陣風吹來，
Tsi̍t tsūn hong tshue--lâi, 

花蕊親像咧跳舞，
hue-luí tshin-tshiūnn teh thiàu-bú, 

歡迎人客鬥陣來𨑨迌。
huan-gîng lâng-kheh tàu-tīn lâi tshit-thô.

第三寶，
Tē-sann pó, 

是好食的鱠仔魚，
sī hó-tsia̍h ê kè-á-hî. 

有闊闊的喙，
Ū khuah-khuah ê tshuì, 

烏烏的網仔班，
oo-oo ê bāng-á-pan, 

熗鹹煮湯攏好食，
tshìng-kiâm tsú-thng lóng hó-tsia̍h, 

這是天公伯予#澎湖人#上大的禮物，
tse sī thinn-kong-peh hōo #Phînn-ôo-lâng# siōng tuā ê lé-bu̍t, 

予逐家食甲身體真勇健。
hōo ta̍k-ke tsia̍h kah sin-thé tsin ióng-kiānn.

第四寶是「#澎湖#小雲雀」，
Tē-sì pó sī “#Phînn-ôo# sió hûn-tshiok”, 

嘛叫做「半天鳥」。
mā kiò-tsuè “Puànn-thinn-tsiáu.” 

伊是上𠢕唱歌的鳥隻，
I sī siōng gâu tshiùnn-kua ê tsiáu-tsiah, 

伴著春天的風，
phuānn-tio̍h tshun-thinn ê hong, 

熱天的雲，
jua̍h-thinn ê hûn, 

佇半空中唱出心內的歡喜，
tī puànn-khong-tiong tshiùnn-tshut sim-lāi ê huann-hí, 

歡喜咱#澎湖#是一个風景媠，
huann-hí lán #Phînn-ôo# sī tsi̍t ê hong-kíng suí, 

環境好，
khuân-kíng hó, 

適合逐家來蹛的好所在。
sik-ha̍p ta̍k-ke lâi tuà ê hó sóo-tsāi.

#澎湖#的四寶有歷史、
#Phînn-ôo# ê sì pó ū li̍k-sú, 

好景緻、
hó kíng-tì, 

上健康、
siōng kiān-khong, 

蓋快樂，
kài khuài-lo̍k, 

蹛佇#澎湖#，
tuà tī #Phînn-ôo#, 

保你快活無煩惱。
pó lú khuài-ua̍h bô huân-ló.

#澎湖#的#烏心石#。
#Phînn-ôo# ê #Oo-sim-tsio̍h#.

#烏心石#是海底，
#Oo-sim-tsio̍h# sī hái-té,

吐出大海的寶石，
thòo-tshut tuā-hái ê pó-tsio̍h,

大小島#六十四#，
tuā sió tó #la̍k-tsa̍p-sì#,

攏是玄武岩的島嶼，
lóng sī hiân-bú-gâm ê tó-sū,

顯出天然奇景，
hián-tshut thian-jiân kî kíng,

已有千萬年的歷史，
í ū tshian-bān nî ê li̍k-sú,

一四界行透透，
tsi̍t-sì-kè kiânn-thàu-thàu,

干焦咱的#澎湖#才有。
kan-na lán ê #Phînn-ôo# tsiah ū.

特殊地形的景緻：
Ti̍k-sû tē-hîng ê kíng-tì:

有石筆、
ū tsio̍h-pit, 

石硯佮百襇裙
tsio̍h-hīnn kah pah-kíng-kûn

自然天成的景觀：
tsū-jiân thian-sîng ê kíng-kuan:

#一線天#、
#It-siàn-thian#, 

石柱佮#海翁洞#。
tsio̍h-thiāu kah #Hái-ang-tōng#.

保留天然的景象，
Pó-liû thian-jiân ê kíng-siōng,

#西瀛菊島#才有名望，
#Se-îng Kiok-tó# tsiah ū miâ-bōng,

海島無價之寶，
hái-tó bô-kè tsi pó,

#澎湖##烏心石#上轟動。
#Phînn-ôo# #Oo-sim-tsio̍h# siōng hong-tōng.

