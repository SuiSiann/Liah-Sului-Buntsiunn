712 種番薯飼鳥鼠

「謼！
“Hooh! 

哪會遮好空，
Ná ē tsiah hó-khang, 

這擺種的馬鈴薯，
tsit pái tsìng ê má-lîng-tsî, 

攏無予鳥鼠仔損蕩去？」
lóng bô hōo niáu-tshí-á sńg-tn̄g --khì?” 

#茂伯仔#聽著隔壁田的#旺伯仔#講話，
#Bōo-peh--á# thiann-tio̍h keh-piah tshân ê #Ōng-peh--á# kóng-uē, 

就共予鳥鼠仔食甲賰一重皮的番薯掘出來予伊看，
tō kā hōo niáu-tshí-á tsia̍h kah tshun tsi̍t tîng phuê ê han-tsî ku̍t --tshut-lâi hōo i khuànn, 

順紲應講：
sūn-suà ìn kóng: 

「煞毋知我刁工佇田邊種番薯，
“Suah m̄ tsai guá thiau-kang tī tshân-pinn tsìng han-tsî,

共遐枵饞的鳥鼠飼飽矣。」
kā hiah iau-sâi ê niáu-tshí tshī pá --ah.” 

這是我佇電視看著的報導──「種番薯飼鳥鼠」。
Tse sī guá tī tiān-sī khuànn--tio̍h ê pò-tō── “Tsìng han-tsî tshī niáu-tshí.” 

伊會按呢做，
I ē án-ne tsò, 

到底有啥款緣故咧？
tàu-té ū siánn-khuán iân-kòo --leh? 

原來這个#茂伯仔#，
Guân-lâi tsit ê #Bōo-peh--á#, 

少年的時佇農會咧賣農藥。
siàu-liân ê sî tī lông-huē teh bē lông-io̍h. 

有一日，
Ū tsi̍t ji̍t, 

伊看外國的研究報告，
i khuànn guā-kok ê gián-kiù pò-kò, 

講農藥雖然會當防治病蟲害，
kóng lông-io̍h sui-jiân ē-tàng hông-tī pēnn-thâng-hāi, 

毋過，
m̄-koh, 

煞會破壞塗肉佮四箍輾轉的生態環境。
suah ē phò-hāi thôo-bah kah sì-khoo-liàn-tńg ê sing-thài khuân-kíng.

伊知影這款嚴重性了後，
I tsai-iánn tsit khuán giâm-tiōng-sìng liáu-āu, 

毋但苦勸人較莫濺藥仔咧，
m̄-nā khóo-khǹg lâng khah mài tsuānn io̍h-á --leh, 

閣堅心做好𤆬頭，
koh kian-sim tsò hó tshuā-thâu, 

開始用有機的方式來種作。
khai-sí īng iú-ki ê hong-sik lâi tsìng-tsoh. 

拄做的前幾冬，
Tú tsò ê tsîng kuí tang, 

予人破壞的塗肉猶未復原，
hōo lâng phò-hāi ê thôo-bah iáu-buē ho̍k-guân, 

收成誠䆀。
siu-sîng tsiânn bái. 

厝邊隔壁攏笑伊是戇癮頭。
Tshù-pinn-keh-piah lóng tshiò i sī gōng-giàn-thâu. 

#茂嬸仔#嘛因為按呢，
#Bōo-tsím--á# mā in-uī án-ne, 

不時佮伊冤家，
put-sî kah i uan-ke, 

甚至趁伊無注意，
sīm-tsì thàn i bô tsù-ì, 

偷偷仔噴藥仔。
thau-thau-á phùn io̍h-á. 

毋過，
M̄-koh,

#茂伯仔#猶是真堅持，
#Bōo-peh-á# iáu sī tsin kian-tshî, 

伊講：
i kóng： 

「收成欲好，
“Siu-sîng beh hó, 

塗肉著愛有肥；
thôo-bah tio̍h-ài ū puî; 

欲有肥，
beh ū puî,

著愛倚靠咱環境的生態，
tio̍h-ài uá-khò lán khuân-kíng ê sing-thài, 

才會當共對抗病蟲害的好菌佮好蟲揣倒轉來。」
tsiah ē-tàng kā tuì-khòng pēnn-thâng-hāi ê hó khún kah hó thâng tshuē tò-tńg--lâi.” 

毋過逐家攏誠憢疑，
M̄-koh ta̍k-ke lóng tsiânn giâu-gî, 

問伊講：
mn̄g i kóng: 

「按呢戇戇仔等，
“Án-ne gōng-gōng-á tán, 

是愛等偌久？」
sī ài tán guā kú?” 

#茂伯仔#講：
#Bōo-peh-á# kóng: 

「逐塊地需要的時間攏無仝，
“Ta̍k tè tē su-iàu ê sî-kan lóng bô-kāng, 

上無嘛愛等#三#冬，
siōng-bô mā ài tán #sann# tang, 

啊若水稻仔田欲轉做有機的，
ah nā tsuí-tiū-á tshân beh tsuán-tsò iú-ki --ê, 

有的閣愛#五#、#六#冬以上。」
ū--ê koh ài #gōo#, #la̍k# tang í-siōng.”

人講，
Lâng kóng, 

堅持就會看著希望，
kian-tshî tō ē khuànn-tio̍h hi-bāng, 

閣加上#茂伯仔#伊種的愛心番薯，
koh ka-siōng #Bōo-peh-á# i tsìng ê ài-sim han-tsî, 

這馬的收成予伊真滿意。
tsit-má ê siu-sîng hōo i tsin muá-ì. 

看伊共一條一條予鳥鼠食賰的番薯薅起來，
Khuànn i kā tsi̍t tiâu tsi̍t tiâu hōo niáu-tshí tsia̍h tshun ê han-tsî khau --khí-lâi, 

真得意共人講：
tsin tik-ì kā lâng kóng: 

「恁看，
“Lín khuànn, 

一條斤外重的番薯就會當飼幾若隻鳥鼠，
tsi̍t tiâu kin-guā tāng ê han-tsî tō ē-tàng tshī kuí-nā tsiah niáu-tshí, 

種番薯有影是一兼二顧，
tsìng han-tsî ū-iánn sī it-kiam-jī-kòo, 

毋但我的紅菜頭媠噹噹，
m̄-nā guá ê âng-tshài-thâu suí-tang-tang, 

隔壁的馬鈴薯嘛逐粒讚！」
keh-piah ê má-lîng-tsî mā ta̍k lia̍p tsán!” 

伊閣講：
I koh kóng: 

「菜市仔咧賣的紅菜頭攏生做差不多，
“Tshài-tshī-á teh bē ê âng-tshài-thâu lóng senn-tsò tsha-put-to, 

我這號有機的有長有短、
guá tsit hō iú-ki --ê ū tn̂g ū té, 

有肥有瘦，
ū puî ū sán, 

逐條攏有家己的生張佮個性。」
ta̍k tiâu lóng ū ka-kī ê senn-tiunn kah kò-sìng.” 

坐佇田邊的#茂嬸仔#，
Tsē tī tshân-pinn ê #Bōo-tsím-á#, 

紲手削幾條仔分予人客食，
suà-tshiú siah kuí-tiâu-á pun hōo lâng-kheh tsia̍h, 

看電視裡的人客攏呵咾甲會觸舌，
khuànn tiān-sī--lí ê lâng-kheh lóng o-ló kah ē tak-tsi̍h, 

講一點仔臭腥味都無，
kóng tsi̍t-tiám-á tshàu-tshenn-bī to bô, 

食起來袂輸果子咧！
tsia̍h --khí-lâi bē-su kué-tsí --leh! 

予我真欣羨，
Hōo guá tsin him-siān, 

嘛足想欲試食看覓。
mā tsiok siūnn-beh tshì tsia̍h khuànn-māi. 

感謝這个趣味的報導，
Kám-siā tsit ê tshù-bī ê pò-tō, 

予我對有機農業有閣較深的認捌。
hōo guá tuì iú-ki lông-gia̍p ū koh-khah tshim ê jīn-bat.

