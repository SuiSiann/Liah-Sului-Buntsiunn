724 考老師症候群

閣到六月火燒埔的節氣，
Koh kàu la̍k-gue̍h hué-sio-poo ê tseh-khuì, 

天氣翕熱、
thinn-khì hip-jua̍h, 

身軀刺疫，
sin-khu tshiah-ia̍h, 

心頭縛縛，
sim-thâu pa̍k-pa̍k, 

敢是更年期到矣？
kám sī king-liân-kî kàu --ah?

三不五時閣常在去網站走揣各縣市欲考試的消息，
Sam-put-gōo-sî koh tshiâng-tsāi khì bāng-tsām tsáu-tshuē kok kuān-tshī beh khó-tshì ê siau-sit,

真害呢！
tsin hāi --neh! 

是當時，
Sī tang-sî, 

我嘛去予考老師這層代誌縛牢咧，
guá mā khì hōo khó lāu-su tsit tsân tāi-tsì pa̍k-tiâu --leh, 

今都考牢矣，
tann to khó-tiâu --ah, 

心內猶是閣咧憢疑！
sim-lāi iáu sī koh teh giâu-gî!

「醫生驚治嗽，
“I-sing kiann tī sàu, 

總舖驚食晝。」
tsóng-phòo kiann tsia̍h-tàu.” 

講著「考老師症候群」，
Kóng-tio̍h “Khó lāu-su tsìng-hāu-kûn”, 

你若無親身去體會，
lí nā-bô tshin-sin khì thé-huē, 

真僫了解流浪教師敢是痟甲有賰，
tsin oh liáu-kái liû-lōng kàu-su  kám sī siáu kah ū tshun, 

若無哪會kha-báng拖咧上北落南四界考，
nā-bô ná ē kha-báng thua --leh tsiūnn-pak lo̍h-lâm sì-kè khó, 

凡勢閣會笑阮若戇癮頭。
huān-sè koh ē tshiò guán ná gōng giàn-thâu.

這號症頭初期是逐冬過年後，
Tsit lō tsìng-thâu tshoo-kî sī ta̍k tang kuè-nî āu, 

開始操煩後學期欲流浪到佗位？
khai-sí tshau-huân āu ha̍k-kî beh liû-lōng kàu tó-uī? 

逐暝欲睏都煩惱冊讀未了，
Ta̍k mê beh khùn to huân-ló tsheh tha̍k bē liáu, 

早起#五#點起床讀冊，
tsá-khí #gōo# tiám khí-tshn̂g tha̍k-tsheh,

#七#點攢好準備上班。
#tshit# tiám tshuân hó tsún-pī siōng-pan. 

「#三#日早，
“#Sann# ji̍t tsá, 

長#一#工；
tn̂g #tsi̍t# kang; 

#三#年早，
#sann# nî tsá,

長#一#冬」，
tn̂g #tsi̍t# tang ”, 

揣時間讀安慰的嘛好。
tshuē sî-kan tha̍k an-uì --ê mā hó.

若#四#點下班洗盪煞小䖙一下，
Nā #sì# tiám hā-pan sé-tn̄g suah sió the --tsi̍t-ē, 

#六#點隨趕到補習班讀冊，
#la̍k# tiám suî kuánn kàu póo-si̍p-pan tha̍k-tsheh,

#十一#點轉到厝隨披衫、
#tsa̍p-it# tiám tńg  kàu tshù suî phi-sann, 

洗碗、
sé uánn, 

洗身軀，
sé-sin-khu, 

成做#一#工的結束。
tsiânn-tsò #tsi̍t# kang ê kiat-sok. 

拜六、
Pài-la̍k,

禮拜毋是守佇補習班就是圖書館，
lé-pài m̄ sī tsiú tī póo-si̍p-pan tō sī tôo-su-kuán, 

因為讀冊頇顢，
in-uī tha̍k-tsheh han-bān, 

閣較愛綿死綿爛下苦工。
koh-khah ài mî-sí-mî-nuā hē khóo-kang.

考期若到，
khó-kî nā kàu, 

南北#二#路考透透。
lâm pak #jī# lōo khó-thàu-thàu. 

頭一關筆試，
Thâu tsi̍t kuan pit-tshì, 

考卷內的教育先輩，
khó-kǹg-lāi ê kàu-io̍k sian-puè, 

仙捌嘛捌袂透；
sian bat mā bat bē thàu; 

行政理論若海湧，
hîng-tsìng lí-lūn ná hái-íng,

一湧一湧，
tsi̍t íng tsi̍t íng, 

未上岸就予拍甲頭眩眩。
buē tsiūnn-huānn tō hōo phah kah thâu-hîn-hîn. 

成績公布，
Sîng-tsik kong-pòo,

若摃龜緊準備後一場，
nā kòng-ku kín tsún-pī āu tsi̍t tiûnn, 

傷心是白了工。
siong-sim sī pe̍h-liáu-kang.

若好運入第二關，
Nā hó-ūn ji̍p tē-jī kuan, 

一禮拜準備試教、
tsi̍t lé-pài tsún-pī  tshì-kà, 

口試。
kháu-tshì. 

親情朋友總動員無暝無日，
Tshin-tsiânn pîng-iú tsóng-tōng-uân bô-mê-bô-ji̍t, 

做教具、
tsò kàu-kū, 

想教案，
siūnn kàu-àn, 

連陷眠都喝：
liân hām-bîn to huah: 

「評判老師，
“Phîng-phuànn lāu-su, 

逐家平安！」
ta̍k-ke pîng-an!” 

練習一擺閣一擺，
Liān-si̍p tsi̍t pái koh tsi̍t pái, 

掠兔仔兼落屎，
lia̍h-thòo-á kiam làu-sái, 

因為壓力大到身體都知。
in-uī ap-li̍k tuā kàu sin-thé to tsai. 

「臺仔頂#十#分鐘，
“Tâi-á-tíng #tsa̍p# hun-tsing, 

臺仔跤捙跋反」，
tâi-á-kha tshia-pua̍h-píng”, 

會當提著第二關的門票是偌爾仔無簡單，
ē-tàng the̍h-tio̍h tē-jī kuan ê mn̂g-phiò sī guā-nī-á bô kán-tan, 

閣較向望錄取名單共我留#一#位。
koh-khah ǹg-bāng lo̍k-tshú miâ-tuann kā guá lâu #tsi̍t# uī.

七月底，
Tshit-gue̍h-té, 

考期結束恢復平靜。
khó-kî kiat-sok khue-ho̍k  pîng-tsīng. 

考牢的開始實現教育的夢想，
Khó-tiâu ê khai-sí si̍t-hiān kàu-io̍k ê bāng-sióng, 

猶未考牢的目屎拭予焦，
iáu-buē khó-tiâu ê ba̍k-sái tshit hōo ta, 

「拍斷手骨顛倒勇」，
“Phah-tn̄g tshiú-kut tian-tò ióng”, 

明年閣再衝。
mê-nî koh-tsài tshiong. 

毋管是在額抑是代課，
M̄-kuán sī tsāi-gia̍h ia̍h-sī tāi-khò, 

咱攏是充滿熱情的老師，
lán lóng sī tshiong-buán jia̍t-tsîng ê lāu-su, 

用家己的性命咧寫咱家己的故事。
īng ka-kī ê sènn-miā teh siá lán ka-kī ê kòo-sū.

我今年#四十三#，
Guá kin-nî #sì-tsa̍p-sann#, 

總算考牢在額的老師矣！
tsóng sǹg khó-tiâu tsāi-gia̍h ê lāu-su --ah! 

感謝天公伯仔予我機會，
Kám-siā thinn-kong-peh-á hōo guá ki-huē, 

離開彼號紙頭紙尾攏無名的日子。
lī-khui hit-lō tsuá-thâu-tsuá-bué lóng bô miâ ê ji̍t-tsí. 

對支援人員到在額的老師，
Tuì tsi-uān jîn-uân kàu tsāi-gia̍h ê lāu-su, 

我知影認真去教我上愛的閩南語，
guá tsai-iánn jīn-tsin khì kà guá  siōng ài ê Bân-lâm-gí, 

是治療「考老師症候群」上好的#一#帖藥！
sī tī-liâu “Khó lāu-su tsìng-hāu-kûn” siōng hó ê #tsi̍t# thiap io̍h!

