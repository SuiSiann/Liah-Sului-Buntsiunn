554 康軒第四冊

第一課 彩色筆
Tē-it khò Tshái-sik-pit

彩色筆真趣味， 
Tshái-sik-pit tsin tshù-bī, 

畫白雲飛滿天，
uē pe̍h-hûn pue muá thinn,

畫花蕊紅記記，
uē hue-luí âng-kì-kì,

畫樹仔青青青，
uē tshiū-á tshenn-tshenn-tshenn,

閣畫三隻膨鼠， 
koh uē sann tsiah phòng-tshí, 

做伙咧食果子。
tsò-hué teh tsia̍h kué-tsí.

第二課 月娘光光
Tē-jī khò Gue̍h-niû kng-kng

月娘光光， 
Gue̍h-niû kng-kng, 

照窗仔門，照眠床，
tsiò thang-á-mn̂g, tsiò bîn-tshn̂g,

眠床頂，囡仔唔唔睏， 
bîn-tshn̂g-tíng, gín-á onn-onn-khùn, 

夢著伊去天頂耍， 
bāng-tio̍h i khì thinn-tíng sńg, 

佮月娘做伙食早頓。
kah gue̍h-niû tsò-hué tsia̍h tsá-tǹg.

第三課 豬仔囝
Tē-sann khò Ti-á-kiánn

豬仔囝，豬仔囝， 
Ti-á-kiánn, ti-á-kiánn, 

食飽睏，睏飽食，
tsia̍h-pá khùn, khùn-pá tsia̍h,

一工一工， 
tsi̍t kang tsi̍t kang, 

愈來愈大隻。
jú lâi jú tuā tsiah.

上愛洗身軀， 
Siōng ài sé-sin-khu, 

上愛人共疼。
siōng ài lâng kā thiànn.

第四課 春天的早起時
Tē-sì khò Tshun-thinn ê tsá-khí-sî

春天的早起時，
Tshun-thinn ê tsá-khí-sî,

蝶仔飛來飛去，
ia̍h-á pue lâi pue khì,

看著狗蟻咧排隊。
khuànn-tio̍h káu-hiā teh pâi-tuī.

狗蟻狗蟻欲佗位？
Káu-hiā káu-hiā beh tó-uī?

欲來去，欲來去，
Beh lâi-khì, beh lâi-khì,

來去郊遊真歡喜。
lâi-khì kau-iû tsin huann-hí.

第五課 欲穿啥
Tē-gōo khò Beh tshīng siánn

今仔日阮欲去peh山，
Kin-á-ji̍t guán beh khì peh suann, 

阿爸穿一軀運動衫， 
a-pah tshīng tsi̍t su ūn-tōng-sann, 

阿母加戴一頂帽仔， 
a-bú ka tì tsi̍t tíng bō-á, 

我煞毋知影欲穿啥。
guá suah m̄ tsai-iánn beh tshīng siánn.

哎！一粒頭兩粒大。
Ai! Tsi̍t lia̍p thâu nn̄g lia̍p tuā.

