517 澎湖臺灣味

「澎湖臺灣味」
“Phînn-ôo Tâi-uân-bī”




澎湖自古早就佮臺灣有真密切關係，
Phînn-ôo tsū kóo-tsá tō kah Tâi-uân ū tsin bi̍t-tshiat kuan-hē,

兩爿的人時常有行踏，
nn̄g-pîng ê lâng sî-siông ū kiânn-ta̍h,

移民、貿易、𨑨迌遮的予咱對澎湖有真濟趣味的話通好講。
î-bîn, bōo-i̍k, tshit-thô tsia--ê hōo lán tuì Phînn-ôo ū tsin tsē tshù-bī ê uē thang-hó kóng.




頭一句，
Thâu tsi̍t kù,

臺灣人看澎湖查埔佇海裡討掠，
Tâi-uân-lâng khuànn Phînn-ôo tsa-poo tī hái--lí thó-lia̍h,

田園的穡頭就靠查某人去趁食，
tshân-hn̂g ê sit-thâu tō khò tsa-bóo-lâng khì thàn-tsia̍h,

實在真辛苦，
si̍t-tsāi tsin sin-khóo,

比臺灣查某較歹命，
pí Tâi-uân tsa-bóo khah pháinn-miā,

就有一句話講：
tō ū tsi̍t kù uē kóng:

「澎湖查某臺灣牛。」
“Phînn-ôo tsa-bóo Tâi-uân gû.”

講澎湖查某佮臺灣水牛仝款，
Kóng Phînn-ôo tsa-bóo kah Tâi-uân tsuí-gû kāng-khuán,

一世人無閒，
tsi̍t-sì-lâng bô-îng,

做到死。
tsò kàu sí.




第二句，
Tē-jī kù,

澎湖查某歹命，
Phînn-ôo tsa-bóo pháinn-miā,

澎湖查埔嘛無偌好命，
Phînn-ôo tsa-poo mā bô guā hó-miā,

討海掠魚是紅衫穿一半的頭路，
thó-hái lia̍h hî sī âng sann tshīng tsi̍t-puànn ê thâu-lōo,

一下無拄好就會予海龍王招去做囝婿。
tsi̍t-ē bô tú-hó tō ē hōo Hái-lîng-ông tsio khì tsò kiánn-sài.

一寡較驚死的就徙來臺灣討趁，
Tsi̍t-kuá khah kiann-sí--ê tō suá lâi Tâi-uân thó-thàn,

來佇𥴊仔店做夥計。
lâi tī kám-á-tiàm tsò hué-kì.

𥴊仔店就是雜貨仔店，
Kám-á-tiàm tō sī tsa̍p-huè-á-tiàm,

彼當時物件是排佇𥴊壺內面，
hit-tong-sî mi̍h-kiānn sī pâi tī kám-ôo lāi-bīn,

日時搬出來賣，
ji̍t--sî puann --tshut-lâi bē,

暗時收入去囥，
àm-sî siu --ji̍p-khì khǹg,

工課粗重，
khang-khuè tshoo-tāng,

顧店時間長，
kòo tiàm sî-kan tn̂g,

算是艱苦頭路。
sǹg sī kan-khóo thâu-lōo.

所以有一句話講：
Sóo-í ū tsi̍t kù uē kóng:

「無澎不開」，
“Bô Phênn put khui”,

無倩澎湖店員毋敢開𥴊仔店。
bô tshiànn Phînn-ôo tiàm-uân m̄-kánn khui kám-á-tiàm.

艱苦罔艱苦，
Kan-khóo bóng kan-khóo,

免予海龍王做囝婿嘛是一步取。
bián hōo Hái-lîng-ông tsò kiánn-sài mā sī tsi̍t pōo tshú.




有一句話講「山窮海竭」，
Ū tsi̍t kù uē kóng “Suann kîng hái kia̍t”,

意思是講山頂海邊是散凶的所在。
ì-sù sī kóng suann-tíng hái-pinn sī sàn-hiong ê sóo-tsāi.

澎湖四邊攏是海，
Phînn-ôo sì pinn lóng sī hái,

全咧搧海風，
tsuân teh siàn hái-hong,

建設落伍，
kiàn-siat lo̍k-ngóo,

連一个較成樣的車路都無，
liân tsi̍t ê khah tsiânn-iūnn ê tshia-lōo to bô,

所以臺灣人供體澎湖人講：
sóo-í Tâi-uân-lâng king-thé Phînn-ôo-lâng kóng:

「澎湖若有路，
“Phînn-ôo nā ū lōo,

臺灣就會做帝都。」
Tâi-uân tō ē tsò tè-too.”

意思講澎湖若有一條較媠的大車路，
Ì-sù kóng Phînn-ôo nā ū tsi̍t tiâu khah suí ê tuā tshia-lōo,

臺灣一定比伊閣較媠，
Tâi-uân it-tīng pí i koh-khah suí,

會親像中國的帝都北京遐爾媠。
ē tshin-tshiūnn Tiong-kok ê tè-too Pak-kiann hiah-nī suí.

