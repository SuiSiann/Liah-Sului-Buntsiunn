683 偷食

以早逐家生活較艱苦，
Í-tsá ta̍k-ke sing-ua̍h khah kan-khóo, 

三頓食會飽就真好矣，
sann-tǹg tsia̍h ē pá tō tsin hó --ah, 

無彼號冗剩錢通買糖仔餅，
bô hit-lō liōng-siōng tsînn thang bé thn̂g-á-piánn, 

囡仔人當然嘛無所費通領。
gín-á-lâng tong-jiân mā bô sóo-huì thang niá. 

一直到讀國中的時嘛無家己的四秀仔錢。
It-ti̍t kàu tha̍k kok-tiong ê sî mā bô ka-kī ê sì-siù-á tsînn. 

毋但我無，
M̄-nā guá bô, 

阮彼箍圍仔的囡仔伴逐家嘛攏橐袋仔袋磅子。
guán hit-khoo-uî-á ê gín-á-phuānn ta̍k-ke mā lóng lak-tē-á tē pōng-tsí.

囡仔人上大的享受就是食四秀仔，
Gín-á-lâng siōng tuā ê hiáng-siū tō sī tsia̍h sì-siù-á, 

閒閒罔啖糝偌好你敢知？
îng-îng bóng tām-sám guā hó lí kám tsai? 

無錢通買就想空想縫。
Bô tsînn thang bé tō siūnn-khang-siūnn-phāng. 

厝裡煮食的烏糖、
Tshù--lí tsú-tsia̍h ê oo-thn̂g, 

糖霜、
thn̂g-sng, 

配飯的菜脯、
phuè pn̄g ê tshài-póo, 

阿媽豉的梅仔，
a-má sīnn ê muê-á, 

逐項攏通提來窒喙空。
ta̍k hāng lóng thang the̍h-lâi that tshuì-khang. 

大人毋准囡仔食，
Tuā-lâng m̄-tsún gín-á tsia̍h, 

囡仔只好偷食。
gín-á tsí-hó thau tsia̍h. 

有一日#麗玲#揣著寶：
Ū tsi̍t ji̍t #Lē-lîng# tshuē-tio̍h pó: 

「阮阿母舊年豉一甕梅仔，
“Guán a-bú kū-nî sīnn tsi̍t àng muê-á, 

藏佇眠床跤。
tshàng tī bîn-tshn̂g-kha. 

昨昏我爬入去揣珠仔，
Tsa-hng guá pê --ji̍p-khì tshuē tsu-á, 

去予我看著。
khì hōo guá khuànn--tio̍h. 

今仔日我請恁來去食。」
Kin-á-ji̍t guá tshiánn lín lâi khì tsia̍h.”

聽著是梅仔，
Thiann-tio̍h sī muê-á, 

喙裡親像水泉溢滇滇，
tshuì--lí tshin-tshiūnn tsuí-tsuânn ik-tīnn-tīnn, 

枵鬼瀾㴙㴙滴，
iau-kuí-nuā tsha̍p-tsha̍p-tih, 

一秒鐘都袂等得。
tsi̍t bió-tsing to bē-tán-tit. 

三步走、兩步跳，
Sann pōo tsáu, nn̄g pōo thiàu, 

去到#麗玲#兜。
khì kàu #Lē-lîng# tau. 

甕仔蓋拄拍開，
Àng-á-kuà tú phah--khui, 

逐家就相爭欲伸手入去撏。
ta̍k-ke tō sio-tsenn beh tshun-tshiú ji̍p-khì jîm. 

#麗玲#捀一塊碗公、一枝湯匙仔趕緊擋咧講：
#Lē-lîng# phâng tsi̍t tè uánn-kong, tsi̍t ki thng-sî-á kuánn-kín tòng --leh kóng: 

「袂使用手啦！
“Bē-sái iōng tshiú --lah! 

規甕生菇我就害！
Kui àng senn-koo guá tō hāi! 

垃圾手攏共我閃開！
Lah-sap tshiú lóng kā guá siám--khui! 

用湯匙𣁳啦！」
Iōng thng-sî khat --lah!”

「足芳的呢！
“Tsiok phang --ê --neh! 

加𣁳寡啦！」
Ke khat --kuá --lah!”

「𣁳五下有夠矣！
“Khat gōo ē ū-kàu --ah! 

小等阮阿母若知，
Sió-tán guán a-bú nā tsai, 

袂予我遐好食睏！」
bē hōo guá hiah hó-tsia̍h-khùn!”

「遮大甕，
“Tsiah tuā àng, 

看袂出來啦！」
khuànn bē tshut--lâi --lah!”

「謼！
“Hooh! 

恁咧偷食梅仔乎？
Lín teh thau tsia̍h muê-á --honnh? 

我欲共阿母講！」
Guá beh kā a-bú kóng!”

啥人知去予#麗玲#小弟#阿源#佮阮小弟#阿坤#掠包！
Siánn-lâng tsai khì hōo #Lē-lîng# sió-tī #A-guân# kah guán sió-tī #A-khun# lia̍h-pau!  

驚做報馬仔，
Kiann tsò pò-bé-á, 

我趕緊共安搭：
guá kuánn-kín kā an-tah: 

「逐家攏有通食，
“Ta̍k-ke lóng ū thang tsia̍h, 

莫烏白講啦！
mài oo-pe̍h kóng --lah! 

小等咧阮欲去土地公廟遐放風吹，
Sió-tán --leh guán beh khì Thóo-tī-kong biō hia pàng hong-tshue, 

恁欲去無？」
lín beh khì --bô?”

「好！
“Hó! 

好！
Hó! 

好！
Hó! 

阿姊你愛做一隻風吹予我喔！」
A-tsí lí ài tsò tsi̍t tsiah hong-tshue hōo --guá --ooh!” 

這兩个抓耙仔，
Tse nn̄g ê jiàu-pê-á, 

愛哭閣愛綴路，
ài khàu koh ài tuè-lōo, 

今仔日算好運。
kin-á-ji̍t sǹg hó-ūn. 

去到土地公廟的榕仔樹跤，
Khì kàu Thóo-tī-kong-biō ê tshîng-á-tshiū-kha, 

逐家那食梅仔那做風吹。
ta̍k-ke ná tsia̍h muê-á ná tsò hong-tshue. 

「喔！
“Ooh! 

#麗玲#恁阿母豉的梅仔加真好食呢！
#Lē-lîng# lín a-bú sīnn ê muê-á ke tsin hó-tsia̍h --neh! 

無像阮阿母豉的遐鹹！」
Bô tshiūnn guán a-bú sīnn --ê hiah kiâm!” 

逐家一粒閣一粒，
Ta̍k-ke tsi̍t lia̍p koh tsi̍t lia̍p, 

愈食愈紲喙。
jú tsia̍h jú suà-tshuì. 

喙無閒，
Tshuì bô-îng, 

手嘛無停咧削竹片、
tshiú mā bô thîng teh siah tik-phìnn, 

鉸紙、
ka tsuá, 

縛索仔。
pa̍k soh-á.

#阿坤#講：
#A-khun# kóng: 

「阿姊！
“A-tsí! 

我的風吹愛有長長長的尾溜喔！」
Guá ê hong-tshue ài ū tn̂g-tn̂g-tn̂g ê bué-liu --ooh!”

#阿源#雄雄大聲喝：
#A-guân# hiông-hiông tuā-siann huah: 

「恁攏食遐濟！
“Lín lóng tsia̍h hiah tsē! 

遮的梅仔湯愛予阮兩个食。」
Tsia-ê muê-á-thng ài hōo guán nn̄g ê tsia̍h.” 

#阿源#佮#阿坤#碗公捀咧就走入去土地公廟內底。
#A-guân# kah #A-khun# uánn-kong phâng --leh tō tsáu ji̍p-khì Thóo-tī-kong-biō lāi-té. 

等風吹拄做好，
Tán hong-tshue tú tsò hó, 

我聽著#麗玲#大聲咧喝：
guá thiann-tio̍h #Lē-lîng# tuā-siann teh huah: 

「這兩个吵班的哪會睏去啦！
“Tse nn̄g ê tshá-pan --ê ná ē khùn--khì --lah! 

閣規面紅絳絳呢！」
Koh kui bīn âng-kòng-kòng --neh!” 

原來彼甕是梅仔酒，
Guân-lâi hit àng sī muê-á-tsiú, 

兩个啉甲酒醉去矣！
nn̄g ê lim kah tsiú-tsuì khì --ah! 

免講，
Bián kóng, 

阮遮做人兄姊的，
guán tsia tsò lâng hiann-tsé --ê, 

轉去就有一頓粗飽矣。
tńg--khì tō ū tsi̍t tǹg tshoo-pá --ah.

