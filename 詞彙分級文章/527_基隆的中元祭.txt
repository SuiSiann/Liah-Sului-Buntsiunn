527 基隆的中元祭

「基隆的中元祭」
“Ke-lâng ê Tiong-guân-tsè”




普渡四界有，
Phóo-tōo sì-kè ū, 

基隆上特殊。
Ke-lâng siōng ti̍k-sû. 

伊的起因是1851年（清咸豐元年）八月的漳泉拚死百外人；
I ê khí-in sī 1851 nî (Tshing Hâm-hong guân nî) peh--gue̍h ê Tsiang-Tsuân-piànn sí pah guā lâng; 

因為有可能會閣相殺落去，
in-uī ū khó-lîng ē koh sio-sat lo̍h-khì, 

地方的漳泉人士恐驚代誌愈舞愈大空，
tē-hng ê Tsiang-Tsuân jîn-sū khióng-kiann tāi-tsì jú bú jú tuā-khang, 

袂當收煞，
bē-tàng siu-suah, 

就出面調解；
tō tshut-bīn tiâu-kái; 

決定欲用血緣代替地緣，
kuat-tīng beh iōng hiat-iân tāi-thè tē-iân, 

照字姓輪流舉辦普渡，
tsiàu jī-sènn lûn-liû kí-pān phóo-tōo, 

用拚陣頭來代替拚性命，
iōng piànn tīn-thâu lâi tāi-thè piànn sènn-miā, 

達成社會的和諧。
ta̍t-sîng siā-huē ê hô-hâi.




這个慶典自1855年 （清咸豐五年）開始；
Tsit ê khìng-tián tsū 1855 nî (Tshing Hâm-hong gōo nî) khai-sí; 

由張廖簡、吳、劉唐杜、陳胡姚、謝、林、
iû Tiunn Liāu Kán, Ngôo, Lâu Tn̂g Tōo, Tân Ôo Iâu, Siā, Lîm, 

江、鄭、何藍韓、賴、許遮十一个字姓，
Kang, Tēnn, Hô Nâ Hân, Luā, Khóo tsia tsa̍p-it ê jī-sènn, 

照抽鬮的順序輪流做主普。
tsiàu thiu-khau ê sūn-sī lûn-liû tsò tsú-phóo. 

經過幾若擺的變遷，
King-kuè kuí-nā pái ê piàn-tshian, 

到1985年變成這陣十五个字姓咧輪流。
kàu 1985 nî piàn-sîng tsit-tsūn tsa̍p-gōo ê jī-sènn teh lûn-liû. 




閣較特別的是自舊曆七月初一透早老大公廟開龕門，
Koh-khah ti̍k-pia̍t--ê sī tsū kū-li̍k tshit-gue̍h tshe-it thàu-tsá Lāu-tuā-kong-biō khui kham-mn̂g, 

予無主的孤魂來陽間𨑨迌開始，
hōo bû-tsú ê koo-hûn lâi iông-kan tshit-thô khai-sí, 

經過七月十二的主普壇開燈放彩，
king-kuè tshit-gue̍h tsa̍p-jī ê tsú-phóo-tuânn khai ting hòng tshái, 

十三的迎斗燈踅境祈福，
tsa̍p-sann ê ngiâ-táu-ting se̍h kíng kî-hok, 

十四的徛燈篙、放水燈佮十五的普渡，
tsa̍p-sì ê khiā-ting-ko, pàng tsuí-ting kah tsa̍p-gōo ê phóo-tōo, 

一直到八月初一下晡關龕門，
it-ti̍t kàu peh-gue̍h tshe-it ē-poo kuainn kham-mn̂g, 

共所有的孤魂野鬼全部趕倒轉去陰間為止，
kā sóo-ū ê koo hûn iá kuí tsuân-pōo kuánn tó-tńg-khì im-kan uî-tsí, 

慶典活動足足有一個月。
khìng-tián ua̍h-tāng tsiok-tsiok ū tsi̍t kò gue̍h.




基隆中元祭會變甲遮出名，
Ke-lâng Tiong-guân-tsè ē piàn kah tsiah tshut-miâ, 

功勞上大的當然是遐每年輪流主辦的宗親會，
kong-lô siōng tuā--ê tong-jiân sī hia muí nî lûn-liû tsú-pān ê tsong-tshin-huē, 

in出錢閣出力，
in tshut-tsînn koh tshut-la̍t, 

策畫慶典活動，
tshik-uē khìng-tián ua̍h-tāng, 

予基隆成做國際出名的觀光城市。
hōo Ke-lâng tsiânn-tsò kok-tsè tshut-miâ ê kuan-kong siânn-tshī.

