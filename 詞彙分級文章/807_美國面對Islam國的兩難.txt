807 美國面對Islam國的兩難

美國面對#Islam#國的兩難
Bí-kok bīn-tuì #Islam# kok ê lióng-lân




過激派的組織#Islam#國（IS）繼續擴張，
Kuè-kik-phài ê tsoo-tsit #Islam# kok (IS) kè-sio̍k khok-tiong, 

5月中占領#Iraq#重要城市#Ramadi#，
5 gue̍h tiong tsiàm-niá #Iraq# tiōng-iàu siânn-tshī #Ramadi#, 

離首都#Baghdad#賰無100公里。
lī siú-too #Baghdad# tshun bô 100 kong-lí. 

美國愛按怎做？
Bí-kok ài án-tsuánn tsò? 

敢著派地面部隊？
Kám tio̍h phài tē-bīn pōo-tuī? 

真濟人主張莫，
Tsin tsē lâng tsú-tiunn mài, 

認為美國派軍顛倒會壯大#IS#，
jīn-uî Bí-kok phài kun tian-tò ē tsòng-tāi #IS#,

有害美國本身的安全。
 iú-hāi Bí-kok pún-sin ê an-tsuân. 

應該予中東在地的國家去戰。
Ing-kai hōo Tiong-tang tsāi-tē ê kok-ka khì tsiàn.




《外交政策》雜誌網站一篇由兩位學者#Gordon Adams#佮#Richard Sokolsky#寫的文章，
“Guā-kau tsìng-tshik” tsa̍p-tsì bāng-tsām tsi̍t phinn iû nn̄g uī ha̍k-tsiá #Gordon Adams# kah #Ritsard Sokolsky# siá ê bûn-tsiong, 

就是這个看法。
tō sī tsit ê khuànn-huat. 

In講，
In kóng, 

#IS#佮#al Qaeda#無仝，
#IS# kah #al Qaeda# bô-kāng, 

前者的目標是建立區域性的#caliphate#，
tsîng-tsiá ê bo̍k-piau sī kiàn-li̍p khu-hi̍k-sìng ê #caliphate#, 

毋是佇全球發動恐怖攻擊；
m̄ sī tī tsuân-kiû huat-tōng khióng-pòo kong-kik, 

伊主要是威脅著周圍的中東國家，
i tsú-iàu sī ui-hia̍p-tio̍h tsiu-uî ê Tiong-tang kok-ka, 

毋是美國的國土。
m̄ sī Bí-kok ê kok-thóo.




而且，
Jî-tshiánn, 

遮的中東國家，
tsia-ê Tiong-tang kok-ka, 

包括一寡美國的盟友，
pau-kuat tsi̍t-kuá Bí-kok ê bîng-iú, 

本身有嚴重的問題，
pún-sin ū giâm-tiōng ê būn-tê, 

比如治理太䆀、貪腐、民族佮教派的衝突，
pí-jû tī-lí thài bái, tham-hú, bîn-tso̍k kah kàu-phài ê tshiong-tu̍t, 

才助長#IS#的興起。
tsiah tsōo-tióng #IS# ê hing-khí. 

In家己著負起對抗#IS#的主要責任，
In ka-kī tio̍h hū-khí tuì-khòng #IS# ê tsú-iàu tsik-jīm, 

毋是放予爛，
m̄ sī pàng hōo nuā, 

才欲靠美國來救。
tsiah beh khò Bí-kok lâi kiù. 




作者認為，
Tsok-tsiá jīn-uî, 

美國若是派大軍去佮#IS#直接作戰，
Bí-kok nā-sī phài tuā-kun khì kah #IS# ti̍t-tsiap tsok-tsiàn, 

會反倒轉實現#IS#的宣傳，
ē huán-tò-tńg si̍t-hiān #IS# ê suan-thuân, 

講這是一場#Muslim#對抗美國十字軍的聖戰，
kóng tse sī tsi̍t tiûnn #Muslim# tuì-khòng Bí-kok si̍p-jī-kun ê sìng-tsiàn, 

刺激愈濟#Muslim#對世界各地來加入#IS#，
tshì-kik jú tsē #Muslim# tuì sè-kài kok-tē lâi ka-ji̍p #IS#, 

並且致使美國的軍人、每一間大使館，
pīng-tshiánn tì-sú Bí-kok ê kun-jîn, muí tsi̍t king tāi-sài-kuán, 

甚至本土的國民攏成為攻擊的目標。
sīm-tsì pún-thóo ê kok-bîn lóng sîng-uî kong-kik ê bo̍k-piau.




In毋是講美國攏莫插代誌，
In m̄ sī kóng Bí-kok lóng mài tshap tāi-tsì, 

毋過美國的支援應該愛附較嚴格的條件，
m̄-koh Bí-kok ê tsi-uān ing-kai ài hù khah giâm-keh ê tiâu-kiānn, 

要求遮的中東國家進行改革，
iau-kiû tsia-ê Tiong-tang kok-ka tsìn-hîng kái-kik,

降低極端主義的吸引力。
kàng-kē ki̍k-tuan tsú-gī ê khip-ín-li̍k.




事實上，
Sū-si̍t siōng, 

#Obama#政府一向採取這種所謂「對後壁領導」、避免家己去戰的策略，
#Obama# tsìng-hú it-hiòng tshái-tshú tsit tsióng sóo-uī “uì āu-piah líng-tō”, pī-bián ka-kī khì tsiàn ê tshik-lio̍k, 

也受著真濟批評。
iā siū-tio̍h tsin tsē phue-phîng.  

進前幾工，
Tsìn-tsîng kuí kang, 

《外交政策》的社長#David Rothkopf#拄好嘛寫文章指出這種做法有真濟風險，
“Guā-kau tsìng-tshik” ê siā-tiúnn #David Rothkopf# tú-hó mā siá bûn-tsiong tsí-tshut tsit tsióng tsò-huat ū tsin tsē hong-hiám, 

包括無法度影響事態的結果，
pau-kuat bô-huat-tōo íng-hióng sū-thài ê kiat-kó, 

來確保美國的利益，
lâi khak-pó Bí-kok ê lī-ik, 

甚至是最後也免不了著替別人拭尻川。
sīm-tsì sī tsuè-āu iā bián-put-liáu tio̍h thè pa̍t-lâng tshit-kha-tshng.




比論講，
Pí-lūn kóng, 

#Iraq#萬一到時陣變成#IS#佮#Shiite#派的#Iran#瓜分的狀況，
#Iraq# bān-it kàu sî-tsūn piàn-sîng #IS# kah #Shiite# phài ê #Iran# kua-hun ê tsōng-hóng, 

對美國的盟友佮長期利益攏會更加危險。
tuì Bí-kok ê bîng-iú kah tn̂g-kî lī-ik lóng ē kìng-ka guî-hiám.




#Rothkopf#講，
#Rothkopf# kóng, 

認為中東問題離美國真遠的人愛了解，
jīn-uî Tiong-tang būn-tê lī Bí-kok tsin hn̄g ê lâng ài liáu-kái, 

現在無發生，
hiān-tsāi bô huat-sing, 

並無代表未來袂發生。
pīng bô tāi-piáu bī-lâi bē huat-sing. 

區域進行核子競賽、恐怖攻擊湠向全球，
Khu-hi̍k tsìn-hîng hi̍k-tsú kīng-sài, khióng-pòo kong-kik thuànn hiòng tsuân-kiû, 

這攏是愛提早防範的危機。
tse lóng sī ài thê-tsá hông-huān ê guî-ki.

