366 辜負

「阮阿爸欲予人銃殺矣。」
“Guán a-pah beh hōo lâng tshìng-sat --ah.”

#Maryang#過欲10分鐘才對#Line#傳這句話過來。
#Maryang# kuè beh 10 hun-tsing tsiah uì #Line# thuân tsit kù uē kuè--lâi.




這擺換我毋知欲按怎回伊，
Tsit pái uānn guá m̄ tsai beh án-tsuánn huê --i, 

我看手機仔頂懸的時間直直行，想一下，閣考慮一下，
guá khuànn tshiú-ki-á tíng-kuân ê sî-kan ti̍t-ti̍t kiânn, siūnn --tsi̍t-ē, koh khó-lī --tsi̍t-ē,

隨閣10分鐘欲過矣，
suî koh 10 hun-tsing beh kuè --ah, 

毋過我猶原毋知欲講啥，
m̄-koh guá iu-guân m̄ tsai beh kóng siánn, 

總是無回袂用得，
tsóng--sī bô huê bē-īng-tit, 

用#Line#煞「有讀無回」是上顧人怨的，
iōng #Line# suah “Ū tha̍k bô huê” sī siōng kòo-lâng-uàn--ê, 

別人我無要緊，
pa̍t-lâng guá bô iàu-kín, 

#Maryang#是我煞足久的查某囡仔呢，
#Maryang# sī guá sannh tsiok kú ê tsa-bóo gín-á --neh, 

我是頭殼𠞩落來kheh嘛愛積一句話來應伊的。
guá sī thâu-khak tsuî-lo̍h-lâi kheh mā ài tsik tsi̍t kù uē lâi ìn --i --ê.




「Thài-thó會按呢生？」
“Thài-thó ē án-ne-senn?”




我知這句回著若像蓋無誠意，
Guá tsai tsit kù huê tio̍h ná-tshiūnn kài bô sîng-ì, 

尤其是10分鐘後，
iû-kî sī 10 hun-tsing āu, 

這句閣較夭壽無誠意，
tsit kù koh-khah iáu-siū bô sîng-ì, 

總是，
tsóng--sī, 

若佮原底我想欲回的彼句：
nā kah guân-té guá siūnn-beh huê--ê hit kù: 

「恁老爸是烏道呢？」
“Lín lāu-pē sī oo-tō --nih?” 

這句就加真妥當，
Tsit kù tō ke tsin thò-tòng, 

敢毋是？
kám m̄ sī？




「阮阿爸伊是冤枉的！！！」
“Guán a-pah i sī uan-óng --ê!!!”




看伊應這句，
Khuànn i ìn tsit kù, 

我才確定講，
guá tsiah khak-tīng kóng, 

in老爸是內籬仔底的死犯……
in lāu-pē sī lāi-lî-á-té ê sí-huān...




自來，
Tsū-lâi, 

都毋捌聽#Maryang#講著in兜抑是in老爸的代誌，
to m̄ bat thiann #Maryang# kóng-tio̍h in tau ia̍h-sī in lāu-pē ê tāi-tsì, 

是今仔日中晝上課，
sī kin-á-ji̍t tiong-tàu siōng-khò, 

欲對阮所出去，
beh uì guán sóo tshut-khì, 

半路䀐見伊坐佇巷路邊的椅條仔頂，
puànn-lōo siam kìnn i tsē tī hāng-lōo-pinn ê í-liâu-á-tíng, 

頭犁犁，
thâu lê-lê, 

手佇面裡huê咧huê咧，
tshiú tī bīn --lí huê --leh huê --leh, 

本底毋敢倚過，
pún-té m̄ kánn uá --kuè, 

驚講歹勢，
kiann kóng pháinn-sè, 

毋過樓梯落一半，
m̄-koh lâu-thui lo̍h tsi̍t-puànn, 

袂過心，
bē kuè-sim, 

翻頭去揣伊。
huan-thâu khì tshuē --i. 

才佇伊邊仔坐落來爾爾，
Tsiah tī i pinn--á tsē --lo̍h-lâi niā-niā, 

一句講都未曾話，
tsi̍t kù kóng to buē-tsîng uē, 

伊目屎煞親像袚鍊斷線按呢一粒一粒跋落塗跤。
i ba̍k-sái suah tshin-tshiūnn phua̍h-liān tn̄g suànn án-ne tsi̍t lia̍p tsi̍t lia̍p pua̍h-lo̍h thôo-kha. 

足想欲共攬倚來，
Tsiok siūnn-beh kā lám uá --lâi, 

毋過咱都毋是伊的啥物人，
m̄-koh lán to m̄ sī i ê siánn-mih lâng, 

嘛只好恬恬仔對揹仔撏紙巾仔予伊。
mā tsí-hó tiām-tiām-á tuì phāinn-á jîm tsuá-kin-á hōo --i. 

Kin-sio̍k……
Kin-sio̍k... 

kin-sio̍k今仔日，
kin-sio̍k kin-á-ji̍t, 

閣是愛去「拜訪」爸母的時間，
koh sī ài khì “Pài-hóng” pē-bú ê sî-kan, 

啊我有影就無足想欲去……
ah guá ū-iánn tō bô tsiok siūnn-beh khì...




若講著阮老爸老母乎……
Nā kóng-tio̍h guán lāu-pē lāu-bú --honnh... 

自in離緣了後，
Tsū in lī-iân liáu-āu, 

我就變做兩个厝愛轉，
guá tō piàn-tsò nn̄g ê tshù ài tńg, 

一爿是阿爸佮伊閣娶的某，
tsi̍t pîng sī a-pah kah i koh tshuā ê bóo, 

一爿是阿母。
tsi̍t pîng sī a-bú. 

實在講，
Si̍t-tsāi kóng, 

in兩个的代誌，
in nn̄g ê ê tāi-tsì, 

我無啥了解，
guá bô siánn liáu-kái, 

嘛無啥愛插，
mā bô siánn ài tshap, 

in佇我國小五年彼冬離婚了後，
in tī guá kok-sió gōo nî hit tang lī-hun liáu-āu, 

法律上我是綴阮老爸，
huat-lu̍t siōng guá sī tuè guán lāu-pē, 

毋過實際上，
m̄-koh si̍t-tsè-siōng, 

我是搬來徙去，
guá sī puann lâi suá khì, 

兩爿照輪咧蹛，
nn̄g-pîng tsiàu lûn teh tuà, 

明明是少年人，
bîng-bîng sī siàu-liân-lâng, 

結果煞親像老孤單，
kiat-kó suah tshin-tshiūnn lāu-koo-tuann, 

予人踢過來、捒過去，
hōo lâng that kuè-lâi, sak kuè-khì, 

貓徙岫七八冬，
niau suá siū tshit peh tang, 

大學的時，
tāi-ha̍k ê sî, 

我總算家己搬出去蹛，
guá tsóng-sǹg ka-kī puann tshut-khì tuà, 

自彼陣了後，
tsū hit-tsūn liáu-āu, 

我兩爿攏無啥愛「轉」去。
guá nn̄g-pîng lóng bô siánn ài “tńg” --khì.




甲若按呢，
Kah nā án-ne, 

就佇遮陪#Maryang#坐一時仔，
tō tī tsia puê #Maryang# tsē tsi̍t-sî-á, 

坐罔坐，
tsē bóng tsē, 

坐半點鐘久，
tsē puànn tiám-tsing kú, 

伊攏無話無句，
i lóng bô uē bô kù, 

落尾，
lo̍h-bué, 

嘛只好陪伊去坐車。
mā tsí-hó puê i khì tsē tshia.




若講著#Line#乎，
Nā kóng-tio̍h #Line# --honnh, 

這个「有讀毋回」的罪名實在予人擔袂起，
tsit ê “Ū tha̍k m̄ huê” ê tsuē-miâ si̍t-tsāi hōo lâng tann bē khí, 

明明毋知欲按怎應，
bîng-bîng m̄ tsai beh án-tsuánn ìn, 

煞會驚著擔這个罪。
suah ē kiann tio̍h tann tsit ê tsuē.




姑不而將閣出彼句：
Koo-put-jî-tsiong koh tshut hit kù: 

「Thài-thó會按呢生？」
“Thài-thó ē án-ne-senn?”




哎啊！
Aih-ah! 

我揤「送出」彼个箭頭的時目睭放瞌閣揤並大力的，
Guá tshi̍h “Sàng-tshut” hit ê tsìnn-thâu ê sî ba̍k-tsiu pàng kheh koh tshi̍h phīng tuā-la̍t--ê, 

感覺足見笑！
kám-kak tsiok kiàn-siàu! 

斟酌遮久，
Tsim-tsiok tsiah kú, 

這句無好，
tsit kù bô hó, 

彼句宛若無好，
hit kù uán-nā bô hó, 

啊無是佗一句會合軀唅？
ah bô sī tó tsi̍t kù ē ha̍h-su --hannh? 

哎啊我毋知啦！
Aih-ah guá m̄ tsai --lah！




就是這款躊躇東躊躇西的性癖咧惱人！
Tō sī tsit khuán tiû-tû tang tiû-tû sai ê sìng-phiah teh lóo --lâng! 

這號死個性乎，
Tsit-lō sí kò-sìng --honnh, 

干焦發性地的時會暫時消風！
kan-na huat-sìng-tē ê sî ē tsiām-sî siau-hong！ 

可惜我就毋是現今當時行的「憤怒青年」，
Khó-sioh guá tō m̄ sī hiān-kim tng sî-kiânn ê “Hùn-nōo tshing-liân”, 

若是，
nā-sī, 

我就袂逐不時遮suan-ngiāu矣。
guá tō bē ta̍k-put-sî tsiah suan-ngiāu --ah.




#Hana#委員咧欲予「伨死聯盟」佮「廢死聯盟」的人煩死矣，
#Hana# uí-uân teh-beh hōo “Thīn sí liân-bîng” kah “Huì sí liân-bîng” ê lâng huân--sí --ah, 

這兩陣人逐工照三頓來咧問，
tsit nn̄g tīn lâng ta̍k kang tsiàu sann tǹg lâi teh mn̄g, 

愛伊著參加in的連署，
ài i tio̍h tsham-ka in ê liân-sú, 

佇立法院伨in的案，
tī Li̍p-huat-īnn thīn in ê àn, 

毋但按呢，
m̄-nā án-ne, 

閣鼓吹in隨个團體的支持者敲電話來用嚇的，
koh kóo-tshue in suî-ê thuân-thé ê tsi-tshî-tsiá khà tiān-uē lâi iōng hánn--ê, 

舞甲尾仔#Hana#只好手機仔關機，
bú kah bué--á #Hana# tsí-hó tshiú-ki-á kuainn-ki, 

結果這聲電話規个攏溢對伊的辦公室，
kiat-kó tsit-siann tiān-uē kui-ê lóng ik uì i ê pān-kong-sik, 

伊逐个助理是接甲頭眩目暗、講甲喉焦舌渴，
i ta̍k ê tsōo-lí sī tsiap kah thâu-hîn-ba̍k-àm, kóng kah tshuì-ta-tsi̍h-khuah, 

個個撟甲無力。
kô-kô kiāu kah bô-la̍t.

