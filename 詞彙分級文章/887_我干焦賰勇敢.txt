887 我干焦賰勇敢

是啥物款命運的凌治，
Sī siánn-mih khuánn miā-ūn ê lîng-tī, 

會予人輸甲干焦賰勇敢咧？
ē hōo lâng su kah kan-na tshun ióng-kám leh?




Khú-looh是一間民宿的頭家，
Khú-looh sī tsi̍t-king bîn-sok ê thâu-ke, 

雄雄看著伊的正手，
hiông-hiông khuànn tio̍h i ê tsiànn-tshiú, 

你真有可能會掣一趒，
lí tsin ū khó-lîng ē tshuah tsi̍t tiô, 

『虎克船長』彼枝會嚇驚人的鐵鉤仔，
‘ 虎克船長’ hit ki ē heh-kiann--lâng ê thih kau-á, 

真正就鬥佇伊斷去的正手頂頭。
tsin-tsiànn tō tàu tī i tn̄g khì ê tsiànn-tshiú tíng-thâu. 

這枝鐵鉤仔會使予伊捀一塊玻璃杯仔來啉水，
Tsit ki thih kau-á ē sái hōo i phâng tsi̍t tè po-lê pue-á lâi lim-tsuí, 

毋但按呢，
m̄-nā án-ne, 

刀仔、煎匙攏會當鬥來使用，
to-á, tsian-sî lóng ē-tàng tàu lâi sú-iōng, 

用甲誠好勢喔！
iōng kah tsiânn hó-sè--ooh!




Khú-looh講話心適，
Khú-looh kóng-uē sim-sik, 

定定共人弄甲笑咍咍。
tiānn-tiānn kā lâng lāng kah tshiò-hai-hai. 

伊對拄熟似的人攏滾笑講家己的手是去予鯊魚咬斷的，
I tuì tú si̍k-sāi ê lâng lóng kún-tshiò kóng ka-kī ê tshiú sī khì hōo sua-hî kā tn̄g ê, 

無就是講去予火燒斷的，
bô tō sī kóng khì hōo hué sio tn̄g ê, 

伊會使編出九百九十九種的故事來剾洗家己。
i ē sái pian tshut káu-pah káu-tsa̍p-káu tsióng ê kòo-sū lâi khau-sé ka-kī. 

其實Khú-looh出身無好，
Kî-si̍t Khú-looh tshut-sin bô hó, 

讀國中的時就去工廠做工趁錢，
tha̍k kok-tiong ê sî tō khì kang-tshiúnn tsò kang thàn-tsînn, 

無想著正手煞來予機器絞斷。
bô siūnn tio̍h tsiànn-tshiú suah lâi hōo ki-khì ká-tn̄g. 

雖然伊加減會怨嘆爸母無予伊一个好的環境，
Sui-jiân i ke-kiám ē uàn-thàn pē-bó bô hōo i tsi̍t ê hó ê khuân-kíng, 

好好共栽培，
hó-hó kā tsai-puê, 

但是樂觀的伊講：「若準今仔日我有兩肢手，
tān-sī lo̍k-kuan ê i kóng : “ Nā tsún kin-á-ji̍t guá ū nn̄g ki tshiú, 

凡勢就袂做遐濟代誌矣。」
huān-sè tō bē tsò hiah tsē tāi-tsì--ah. ” 

莫怪古早人講：「拍斷手骨顛倒勇。」
Bo̍k-kuài kóo-tsá-lâng kóng : “ Phah-tn̄g tshiú-kut tian-tò ióng. ” 

比人減一肢手的Khú-looh毋但經營民宿，
Pí lâng kiám tsi̍t ki tshiú ê Khú-looh m̄-nā king-îng bîn-siok, 

嘛是一个木雕佮皮雕的藝術家。
mā sī tsi̍t ê bo̍k-tiau kah phuê-tiau ê gē-su̍t-ka.




自從正手斷去了後，
Tsū-tsiông tsiànn-tshiú tn̄g khì liáu-āu, 

Khú-looh一直允無頭路，
Khú-looh it-ti̍t ún bô thâu-lōo, 

規氣開始伊放蕩的人生，
kui-khì khai-sí i hòng-tōng ê jîn-sing, 

甚至做鱸鰻，
sīm-tsì tsò lôo-muâ, 

加入幫派。
ka-ji̍p pang-phài. 

後來伊用雙跤踅臺灣一輾，
Āu-lâi i iōng siang-kha se̍h Tâi-uân tsi̍t liàn, 

才漸漸知影家己想欲過啥物款的生活，
tsiah tsiām-tsiām tsai-iánn ka-kī siūnn beh kuè siánn-mih khuánn ê sing-ua̍h, 

落尾來到花蓮的海邊起民宿。
lo̍h-bué lâi kàu hua-lian ê hái-pinn khí bîn-siok. 

天無絕人之路，
Thinn bô tsua̍t jîn tsi lōo, 

Khú-looh拄著幾若个好朋友，
Khú-looh tú tio̍h kuí-nā ê hó pîng-iú, 

𪜶用家己的手打造這間民宿。
in iōng ka-kī ê tshiú tá-tsō tsit king bîn-siok. 

對一塊磚仔開始，
Tuì tsi̍t tè tsng-á khai-sí, 

到設計出四个房間，
kàu siat-kè tshut sì ê pâng-king, 

尤其是漂流木藝術品，
iû-kî sī phiau-liû-bo̍k gē-su̍t-phín, 

予來遮蹛的人客感受著Khú-looh對人生勇敢的態度，
hōo lâi tsiah tuà ê lâng-kheh kám-siū tio̍h Khú-looh tuì jîn-sing ióng-kám ê thāi-tōo, 

閣看著伊雖然正手手捗已經無去矣，
koh khuànn tio̍h i sui-jiân tsiànn-tshiú tshiú-pôo í-king bô khì --ah, 

猶是去海邊仔抾漂流木，
iáu sī khì hái-pinn-á khioh phiau-liû-bo̍k, 

閣佇頂頭刻出伊對性命的熱情。
koh tī tíng-thâu khik tshut i tuì sènn-miā ê jia̍t-tsîng.




我想，
Guá siūnn, 

對Khú-looh來講，
tuì Khú-looh lâi kóng, 

伊敢若親像佇海裡予海湧拍起拍落的漂流木，
i kán-ná tshin-tshiūnn tī hái--lí hōo hái-íng phah khí phah loh ê phiau-liû-bo̍k, 

一四界無所在通倚靠，
tsi̍t sì-kè bô sóo-tsāi thang uá-khò, 

佇這个世間上袂輸是加出來的，
tī tsit ê sè-kan siōng bē su sī ke tshut-lâi ê, 

嘛毋知予絕望恥笑過幾擺矣。
mā m̄ tsai hōo tsua̍t-bōng thí-tshiò kuè kuí pái --ah. 

但是伊用伊所賰的勇敢擋過一擺閣一擺無情海湧的打擊，
Tān-sī i iōng i sóo tshun ê ióng-kám tòng kuè tsi̍t pái koh tsi̍t pái bô-tsîng hái-íng ê tá-kik,

最後重新用一種自在的態度，
tsuè-āu tiông-sin iōng tsi̍t tsióng tsū-tsāi ê thāi-tōo,

共過去放水流，
kā kuè-khì pàng-tsuí-lâu,

袂閣怨嘆家己所失去的，
bē-koh uàn-thàn ka-kī sóo sit-khì ê,

顛倒創造出一大筆心靈上的資產，
tian-tò tshòng-tsō tshut tsi̍t-tuā-pit sim-lîng-siōng ê tsu-sán,

嘛予媒體相爭報導。
mā hōo muî-thé sio tsenn pò-tō.




毋知這馬你是毋是嘛拄好當咧失志？
M̄ tsai tsit-má lí sī m̄ sī mā tú hó tng teh sit-tsì? 

請你莫驚惶，
Tshiánn lí bo̍k kiann-hiânn, 

莫閣咒讖天公伯仔，
mài koh tsiù-tshàm thinn-kong peh-á, 

趕緊提出你所賰的勇敢，
kuánn-kín thê tshut lí sóo tshun ê ióng-kám,

和命運拚一下仔輸贏！
hām miā-ūn piànn tsi̍t-ē-á su-iânn!

