648 13.工商服務（車輪牌選舉公司、金牛山莊）

工商服務（車輪牌選舉公司、金牛山莊）
Kang-siong ho̍k-bū (Tshia-lián-pâi suán-kí kong-si, kim-gû san-tsong) 




#一起大聲唸出#愛逼啦！
#一起大聲唸出# Ài pik --lah! 

#生日快樂！生日快樂！#
#生日快樂! 生日快樂!#




害人死，
Hāi lâng sí, 

叫人去選舉。
kiò lâng khì suán-kí. 

若欲選舉，
Nā beh suán-kí, 

就愛揣車輪牌選舉公司。
tō ài tshuē Tshia-lián-pâi suán-kí kong-si.




車輪牌選舉公司，
Tshia-lián-pâi suán-kí kong-si, 

百年老店，
pah nî lāu tiàm, 

歷史上久，
li̍k-sú siōng kú, 

花招上濟，
hue-tsiau siōng tsē, 

而且本公司現有三千六百二十八萬支的柱仔跤，
lî-tshiánn pún kong-si hiān-iú sann-tshing la̍k-pah jī-tsa̍p-peh-bān ki ê thiāu-á-kha, 

會當為候選人造勢、買票、抗議、抹烏、賄選，
ē-tàng uī hāu-suán-lîn tsō-sè, bé-phiò, khòng-gī, buah-oo, hué-suán, 

應有盡有。
ing-ū-tsīn-ū. 

這馬報名，
Tsit-má pò-miâ, 

閣贈送咱抹烏的錄音帶一塊。
koh tsīng-sàng lán buah-oo ê lo̍k-im-tuà tsi̍t tè.




車輪牌選舉公司，
Tshia-lián pâi suán-kí kong-si, 

服務專線:8282882、8282882。
ho̍k-bū tsuan-suànn: 8282882, 8282882. 

（予倒！予倒！予倒！）
(Hōo tó! Hōo tó! Hōo tó!) 




有夢上媠，
Ū bāng siōng suí, 

希望相隨。
hi-bāng siong-suî. 

有錢無算啥，
Ū-tsînn bô sǹg siánn, 

有厝派頭大。
ū tshù phài-thâu tuā. 

金牛山莊，
Kim-gû san-tsong, 

一个為著有錢人精心設計的別莊，
tsi̍t ê uī-tio̍h ū-tsînn lâng tsing-sim siat-kè ê pia̍t-tsong, 

已經推出囉！
í-king thui-tshut --looh! 

逐戶攏有私人的游泳池、網球場、高爾夫球場、棒球場等多項的設備。
Ta̍k hōo lóng ū su-lîn ê iû-íng-tî, bāng-kiû-tiûnn, ko-lí-hu kiû-tiûnn, pāng-kiû-tiûnn tíng to hāng ê siat-pī.




而且閣規劃私人專用五百个停車位，
Lî-tshiánn koh kui-uē su-lîn tsuan-iōng gōo-pah ê thîng-tshia-uī, 

予你的車免驚無所在通好停。
hōo lí ê tshia bián kiann bô sóo-tsāi thang hó thîng. 

金牛山莊，
Kim-gû san-tsong, 

逐戶佔地五萬甲，
ta̍k hōo tsiàm tē gōo-bān kah, 

對大廳到廚房，
tuì tuā-thiann kàu tû-pâng, 

駛車只要十分鐘。
sái-tshia tsí-iàu tsa̍p hun-tsing. 

金牛山莊由明明、愛摸飛、拖屎連推薦，
Kim-gû san-tsong iû Bîng-bîng, Ài Moo-hui, Thua-sái-liân thui-tsiàn, 

品質值得恁肯定。
phín-tsit ta̍t-tit lín khíng-tīng.




金牛山莊來參觀，
Kim-gû san-tsong lâi tsham-kuan, 

就送五百箍的便當一个，
tō sàng gōo-pah khoo ê piān-tong tsi̍t ê, 

定厝呢閣送黃金馬桶一个。
tiānn tshù --neh koh sàng n̂g-kim bé-tháng tsi̍t ê. 

機會無濟，
Ki-huē bô tsē, 

請把握良機。
tshiánn pá-ak liông-ki.




金牛山莊聯絡電話：#1357246#、#1357246#。
Kim-gû san-tsong liân-lo̍k tiān-uē: #1357246#, #1357246#. 

救人喔！
Kiù-lâng --ooh! 

救人喔！
Kiù-lâng --ooh! 

救人喔！
Kiù-lâng --ooh!

