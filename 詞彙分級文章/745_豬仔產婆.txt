745 豬仔產婆

聽著產婆，
Thiann-tio̍h sán-pô, 

逐家一定隨想著幫助產婦順利生產的「抾囝母」，
ta̍k-ke it-tīng suî siūnn-tio̍h pang-tsōo sán-hū sūn-lī sing-sán ê “khioh-kiánn-bú”, 

抑若「豬仔產婆」咧，
ia̍h-nā “ti-á sán-pô” --leh, 

當然就是共豬母鬥相共，
tong-jiân tō sī kā ti-bó tàu-sann-kāng, 

予豬仔囝會得平安出世的人囉！
hōo ti-á-kiánn ē-tit pîng-an tshut-sì ê lâng --looh!

聽阿母講，
Thiann a-bú kóng, 

以早庄跤所在歹趁食，
í-tsá tsng-kha sóo-tsāi pháinn thàn-tsia̍h, 

為著欲晟養六个囡仔大漢，
uī-tio̍h beh tshiânn-ióng la̍k ê gín-á tuā-hàn, 

紡織工場若有標頭通車，
pháng-tsit kang-tiûnn nā ū pio-thâu thang tshia, 

就罔窮罔趁。
tō bóng khîng bóng thàn. 

因為車一領的工資干焦一角銀，
In-uī tshia tsi̍t niá ê kang-tsu kan-na tsi̍t kak gîn, 

一工總趁嘛無幾箍，
tsi̍t kang tsóng thàn mā bô kuí khoo, 

所以愛兼作穡，
sóo-í ài kiam tsoh-sit, 

閣佇厝跤種菜、
koh tī tshù-kha tsìng tshài, 

飼豬做副業。
tshī ti tsò hù-gia̍p.

會記得細漢的時陣，
Ē-kì-tit sè-hàn ê sî-tsūn, 

阮攏感覺阿爸大細心，
guán lóng kám-kak a-pah tuā-sè-sim, 

疼豬比疼囝較濟。
thiànn ti pí thiànn kiánn khah tsē. 

是按怎阮會窮分咧？
Sī-án-tsuánn guán ē khîng-hun --leh? 

因為見若放學，
In-uī kiàn-nā pàng-o̍h, 

阿爸就差阮遮的囡仔，
a-pah tō tshe guán tsia-ê gín-á, 

有的飼精牲仔，
ū ê tshī tsing-senn-á, 

有的鏨番薯葉仔，
ū ê tsām han-tsî-hio̍h-á, 

有的燃燒水，
ū ê hiânn sio-tsuí, 

做東做西無一時閒。
tsò-tang-tsò-sai bô tsi̍t sî îng. 

燒水燃好，
Sio-tsuí hiânn hó, 

猶袂赴洗跤手，
iáu bē-hù sé kha-tshiú, 

就隨紲落去煠豬菜，
tō suî suà-lo̍h-khì sa̍h ti-tshài, 

講啥物欲做豬仔隔轉工的早頓。
kóng siánn-mih beh tsò ti-á keh-tńg-kang ê tsá-tǹg. 

阮共鏨好的番薯葉仔佮曝焦的番薯簽，
guán kā tsām hó ê han-tsî-hio̍h-á kah pha̍k-ta ê han-tsî-tshiam, 

囥佇大生鍋裡，
khǹg tī tuā senn-ue--lí, 

閣𣁳幾觳仔米糠摻水落去煠，
koh khat kuí khok-á bí-khng tsham tsuí lo̍h-khì sa̍h, 

毋但無通𨑨迌，
m̄-nā bô thang tshit-thô, 

閣愛添柴顧火。
koh ài thiam tshâ kòo hué. 

抑若歇假，
Ia̍h-nā hioh-ká, 

就叫阮去割牧草予豬食。
tō kiò guán khì kuah bo̍k-tsháu hōo ti tsia̍h.

閣三叮嚀四交代，
Koh sann ting-lîng sì kau-tài,

叫阮愛共臭konn-konn的豬屎黜去漚菜肥，
kiò guán ài kā tshàu-konn-konn ê ti-sái thuh khì au-tshài-puî, 

閣愛提hòo-suh管共豬牢濺予清氣，
koh ài the̍h hòo-suh-kóng kā ti-tiâu tsuānn hōo tshing-khì, 

講環境四序，
kóng khuân-kíng sù-sī, 

豬母才會𠢕生。
ti-bó tsiah ē gâu senn.

後來，
Āu--lâi, 

阮才知影阿爸哪會遮疼豬。
guán tsiah tsai-iánn a-pah ná ē tsiah thiànn ti. 

原來斯當時，
Guân-lâi su-tong-sî, 

豬仔囝真好價，
ti-á-kiánn tsin hó-kè, 

阮的註冊錢，
guán ê tsù-tsheh-tsînn, 

攏是靠in致蔭。
lóng sī khò in tì-ìm.

就是這个緣故，
Tō sī tsit ê iân-kòo, 

所以便若拄著豬母生產，
sóo-í piān-nā tú-tio̍h ti-bó sing-sán, 

阿爸就顧緊緊。
a-pah tō kòo-kín-kín. 

若看著豬母生傷慢抑是佇遐瞪袂出來，
Nā khuànn-tio̍h ti-bó senn siunn bān ia̍h-sī tī hia tènn bē tshut--lâi, 

就緊叫我這个囡仔疕跍低，
tō kín kiò guá tsit ê gín-á-phí khû kē, 

身軀敧一爿，
sin-khu khi tsi̍t pîng, 

共正手囊入去豬母的產道，
kā tsiànn-tshiú long ji̍p-khì ti-bó ê sán-tō, 

看會使鬥共豬仔囝撏出來無？
khuànn ē-sái tàu kā ti-á-kiánn jîm --tshut-lâi --bô? 

若無，
Nā-bô, 

予翕死去，
hōo hip--sí-khì, 

彼就了濟囉！
he tō liáu tsē --looh! 

紅紅幼幼的豬仔囝隨撏出來，
Âng-âng-iù-iù ê ti-á-kiánn suî jîm --tshut-lâi, 

阮就緊提舊衫仔褲，
guán tō kín the̍h kū sann-á-khòo, 

共鼻空佮喙的衣拭掉，
kā phīnn-khang kah tshuì ê ui tshit-tiāu, 

通予in順利喘氣。
thang hōo in sūn-lī tshuán-khuì. 

尾手，
Bué-tshiú, 

才好禮仔共抱過牽一葩電火泡仔、
tsiah hó-lé-á kā phō--kuè khan tsi̍t pha tiān-hué-pho̍k-á, 

舒一沿一沿稻草，
tshu tsi̍t iân tsi̍t iân tiū-tsháu, 

軟㽎㽎的稻草眠床保溫。
nńg-sìm-sìm ê tiū-tsháu bîn-tshn̂g pó-un. 

原來，
Guân-lâi, 

細漢予人叫「瘦猴仔」、
sè-hàn hōo lâng kiò “sán-kâu-á”, 

好差教的我，
hó tshe-kà ê guá, 

跤躼手躼，
kha lò tshiú lò, 

若柴仔枝咧，
ná tshâ-á-ki --leh, 

生成有做「豬仔產婆」的才調呢！
senn-sîng ū tsò “ti-á sán-pô” ê tsâi-tiāu --neh!

這馬見若轉去故鄉，
Tsit-má kiàn-nā tńg-khì kòo-hiong, 

我猶是會想起做囡仔的時，
guá iáu sī ē siūnn-khí tsò gín-á ê sî, 

規岫豬仔囝相爭欶奶，
kui siū ti-á-kiánn sio-tsenn suh ling, 

奶頭含咧，
ling-thâu kâm --leh, 

倒佇豬母溫暖的腹肚邊，
tó tī ti-bú un-luán ê pak-tóo-pinn, 

彼種幸福、
hit tsióng hīng-hok, 

滿足的模樣。
buán-tsiok ê bôo-iūnn. 

「豬仔產婆」這段難忘的記持，
“Ti-á sán-pô” tsit tuānn lân-bōng ê kì-tî, 

嘛予我永遠感念爸母辛苦的歲月佮天大的恩情。
mā hōo guá íng-uán kám-liām pē-bú sin-khóo ê suè-gua̍t kah thinn-tuā ê un-tsîng.

