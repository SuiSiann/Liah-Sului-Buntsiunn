811 阿母

阿母出世佇一个散食的家庭，
A-bú tshut-sì tī tsi̍t ê sàn-tsia̍h ê ka-tîng, 

序大人無錢通予伊讀冊。
sī-tuā-lâng bô tsînn thang hōo i tha̍k-tsheh. 

五歲就開始煮飯洗衫、牽牛飼豬，
Gōo huè tō khai-sí tsú-pn̄g sé-sann, khan gû tshī ti, 

厝裡的穡頭無一項做無著，
tshù--lí ê sit-thâu bô tsi̍t hang tsò bô tio̍h, 

袂輸是出世欲來還債的。
bē-su sī tshut-sì beh lâi hîng tsè --ê. 

十九歲的時，
Tsa̍p-káu huè ê sî, 

去好額人兜予人倩煮飯。
khì hó-gia̍h-lâng tau hōo lâng tshiànn tsú-pn̄g. 

頭家娘講阿母有孝、乖巧閣捌代誌，
Thâu-ke-niû kóng a-bú iú-hàu, kuai-khá koh bat tāi-tsì, 

若毋是青盲牛，
nā m̄ sī tshenn-mê-gû, 

早就共伊娶入門矣。
tsá tō kā i tshuā ji̍p-mn̂g --ah. 

後來，
Āu--lâi, 

外公共阿母嫁予阿爸了後，
guā-kong kā a-bú kè hōo a-pah liáu-āu, 

阿母才知影嫁著一个散鬼。
a-bú tsiah tsai-iánn kè-tio̍h tsi̍t ê sàn-kuí.

阿母毋但細漢認命，
A-bú m̄-nā sè-hàn jīn-miā, 

做人的家後嘛誠認份，
tsò lâng ê ke-āu mā tsiânn jīn-hūn, 

好女德閣𠢕扞家。
hó lí-tik koh gâu huānn-ke. 

逐工天未光、狗未吠，
Ta̍k kang thinn buē kng, káu buē puī, 

為著這个家庭，
uī-tio̍h tsit ê ka-tîng, 

阿母早早就起床，
a-bú tsá-tsá tō khí-tshn̂g, 

對透早無閒甲半暝，
tuì thàu-tsá bô-îng kah puànn-mê, 

共阿爸佮阮三个囡仔顧甲誠好勢。
kā a-pah kah guán sann ê gín-á kòo kah tsiânn hó-sè. 

我永遠會記得，
Guá íng-uán ē-kì-tit, 

阿母上班攏會閬縫𤆬阮兄弟仔去逐廢塗車，
a-bú siōng-pan lóng ē làng-phāng tshuā guán hiann-tī-á khì jiok huì-thôo-tshia, 

放阮兩个去抾生仔、紅銅佮鐵枝。
pàng guán nn̄g ê khì khioh senn-á, âng-tâng kah thih-ki. 

阿母下班了後，
A-bú hā-pan liáu-āu, 

才用跤踏車載，
tsiah iōng kha-ta̍h-tshia tsài, 

共一堆歹銅舊錫載轉去。
kā tsi̍t tui pháinn-tâng-kū-siah tsài --tńg-khì. 

阮母仔囝三个人那牽那行，
Guán bú-á-kiánn sann ê lâng ná khan ná kiânn, 

著行欲點外鐘才會到厝。
tio̍h kiânn beh tiám guā tsing tsiah ē kàu tshù. 

阿母驚阮會枵著，
A-bú kiann guán ē iau--tio̍h, 

見擺攏佇半路買葱仔餅，
kiàn-pái lóng tī puànn-lōo bé tshang-á-piánn,

予阮兄弟仔公家食。
hōo guán hiann-tī-á kong-ke tsia̍h. 

彼段日子是阮兜上散，
Hit tuānn ji̍t-tsí sī guán tau siōng sàn, 

煞是阮規家伙仔感情上好、過了上歡喜的時陣。
suah sī guán kui-ke-hué-á kám-tsîng siōng hó, kuè liáu siōng huann-hí ê sî-tsūn. 

時間，
Sî-kan, 

敢袂當永遠停佇遐？
kám bē-tàng íng-uán thîng tī hia? 

予阮永遠永遠攏莫大漢！
Hōo guán íng-uán íng-uán lóng mài tuā-hàn!

爸母疼囝長流水，
Pē-bú thiànn kiánn tn̂g lâu-tsuí, 

序大人為著囝兒，
sī-tuā-lâng uī-tio̍h kiánn-jî, 

用心計較是無所不至的。
iōng-sim kè-kàu sī bû-sóo-put-tsì --ê. 

阿母毋捌字，
A-bú m̄ bat jī, 

煩惱阮暗時讀冊會盹龜，
huân-ló guán àm-sî tha̍k-tsheh ē tuh-ku, 

就佮厝邊踮樓跤開講，
tō kah tshù-pinn tiàm lâu-kha khai-káng, 

用聲音陪阮讀冊，
iōng siann-im puê guán tha̍k-tsheh, 

閣四界窮錢攢參仔茶共阮侹身體，
koh sì-kè khîng tsînn tshuân sim-á-tê kā guán thiānn sin-thé, 

向望阮將來會當出頭天，
ǹg-bāng guán tsiong-lâi ē-tàng tshut-thâu-thinn, 

毋通像in按呢艱苦過日。
m̄-thang tshiūnn in án-ne kan-khóo kuè-ji̍t. 

哎！
Aih! 

有是惱，
Ū sī ló, 

無是苦。
bô sī khóo. 

細漢煩惱囝袂大，
Sè-hàn huân-ló kiánn bē tuā, 

大漢煩惱囝未娶。
tuā-hàn huân-ló kiánn buē tshuā. 

驚伊做學生讀無冊，
Kiann i tsò ha̍k-sing tha̍k bô tsheh, 

驚伊食頭路趁無錢。
kiann i tsia̍h-thâu-lōo thàn bô tsînn. 

阿母這兩字，
A-bú tsit nn̄g jī, 

敢是對犧牲、奉獻的另外一種稱呼？
kám sī tuì hi-sing, hōng-hiàn ê līng-guā tsi̍t tsióng tshing-hoo? 

阿母佇彼款日子，
A-bú tī hit khuán ji̍t-tsí, 

予阮三个囡仔讀冊，
hōo guán sann ê gín-á tha̍k-tsheh, 

一个一个晟甲遐順序，
tsi̍t ê tsi̍t ê tshiânn kah hiah sūn-sī, 

肩胛的擔頭到底有偌重？
king-kah ê tànn-thâu tàu-té ū guā tāng? 

到這馬，
Kàu tsit-má, 

等阮手抱孩兒才知爸母時。
tán guán tshiú phō hâi-jî tsiah tsai pē-bú sî.

現此時，
Hiān-tshú-sî, 

阿母已經七十外歲矣，
a-bú í-king tshit-tsa̍p-guā huè --ah, 

生活上無啥物要求佮享受，
sing-ua̍h-siōng bô siánn-mih iau-kiû kah hiáng-siū, 

唯一的願望．
uî-it ê guān-bōng, 

就是有一工，
tō sī ū tsi̍t kang, 

等九十幾歲的外媽若予佛祖叫轉去，
tán káu-tsa̍p kuí huè ê guā-má nā hōo Pu̍t-tsóo kiò --tńg-khì, 

會當綴外媽的跤步，
ē-tàng tuè guā-má ê kha-pōo, 

往西方極樂世界，
óng se-hong ki̍k-lo̍k sè-kài, 

做菩薩陪伴佇外媽的身軀邊。
tsò phôo-sat puê-phuānn tī guā-má ê sin-khu-pinn. 

弓蕉吐囝為囝死。
King-tsio thòo kiánn uī kiánn sí. 

阿母，
A-bú, 

你是阮這世人的佛祖，
lí sī guán tsit-sì-lâng ê Pu̍t-tsóo, 

阮永遠的菩薩。
guán íng-uán ê phôo-sat. 

阿母，
A-bú, 

我愛你！
guá ài --lí!

