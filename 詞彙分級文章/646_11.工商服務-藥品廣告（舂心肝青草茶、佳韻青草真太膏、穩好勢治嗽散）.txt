646 11.工商服務-藥品廣告（舂心肝青草茶、佳韻青草真太膏、穩好勢治嗽散）

工商服務藥品廣告
Kang-siong ho̍k-bū io̍h-phín kóng-kò

（舂心肝青草茶
(Tsing sim-kuann tshenn-tsháu-tê 

佳韻青草真太膏
Ka-ūn tshinn-tsháu tsin-thài ko 

穩好勢治嗽散）
Ún hó-sè tī-sàu-sán)




舂心肝青草茶，
Tsing sim-kuann tshenn-tsháu-tê,

舂心肝青草茶！
tsing sim-kuann tshenn-tsháu-tê!

會當去傷，
Ē-tàng khì-siong,

解鬱，
kái ut,

助消化。
tsōo siau-huà.

消腫，
Siau-tsíng,

退癀，
thè-hông,

勇筋骨，
ióng kin-kut,

去老還少，
khì-nóo-huân-siàu,

精神百倍！
tsing-sîn pah puē!

舂心肝青草茶，
Tsing sim-kuann tshenn-tsháu-tê,

市面模仿品真濟，
tshī-bīn bôo-hóng phín tsin tsē,

請到各大電台指定藥房購買。
tshiánn kàu kok tuā tiān-tâi tsí-tīng io̍h-pâng kòo-bé.

欲買愛認明盒仔內底有兩隻虼蚻的，
Beh bé ài jīn-bîng a̍p-á lāi-té ū nn̄g tsiah ka-tsua̍h --ê,

才是咱舂心肝，
tsiah sī lán tsing sim-kuann,

舂心肝青草茶！
tsing sim-kuann tshenn-tsháu-tê!

食林菝放銃子，
Tsia̍h ná-pua̍t pàng tshìng-tsí,

食柚仔放蝦米，
tsia̍h iū-á pàng hê-bí,

食龍眼放木耳。 
tsia̍h gîng-gíng pàng bo̍k-ní.

若是消化不良，
Nā-sī siau-huà put-liông,

腹肚疼。
pak-tóo thiànn.

請你緊去買佳韻仔青草真太膏。
Tshiánn lí kín khì bé Ka-ūn-á tshinn-tsháu tsin-thài ko.

人講目睭疼貼目眉，
Lâng kóng ba̍k-tsiu thiànn tah ba̍k-bâi,

喙齒疼貼下頦，
tshuì-khí thiànn tah ē-hâi,

腹肚疼貼肚臍。
pak-tóo thiànn tah tōo-tsâi.

若是彼號腹肚疼消化不良，
Nā-sī hit-lō pak-tóo thiànn siau-huà put-liông,

緊來貼咱佳韻仔青草真太膏，
kín lâi tah lán Ka-ūn-á tshinn-tsháu tsin-thài ko,

咱真太膏毋是真癩ko喔！
lán tsin-thài ko m̄ sī tsin thái-ko --ooh!

佳韻仔青草真太膏，
Ka-ūn-á tshinn-tsháu tsin-thài ko,

佇咧全省各大電台指定藥房攏買會著。
tī-leh tsuân-síng kok tuā tiān-tâi tsí-tīng io̍h-pâng lóng bé ē tio̍h.

佳韻仔，佳韻仔青草真太膏！
Ka-ūn-á, Ka-ūn-á tshinn-tsháu tsin-thài ko!




冷嗽，
Líng-sàu,

熱嗽，
lia̍t-sàu,

痚呴喘嗽，
he-ku-tshuán-sàu,

食薰薰嗽，
tsia̍h-hun hun-sàu,

感冒嗽，
kám-mōo-sàu,

欲嗽嗽無，
beh sàu sàu bô,

嗽出來全血，
sàu --tshut-lâi tsuân hueh,

這是欲按怎辦呢？
tse sī beh án-nuá pān --neh? 

來來來，
Lâi lâi lâi,

緊來緊來，
kín lâi kín lâi,

一味專門治著嗽症的引頭。
tsi̍t bī tsuan-bûn tī tio̍h sàu-tsìng ê ín-thâu.

穩好勢治嗽散，
Ún hó-sè tī-sàu-sán,

穩好勢治嗽散。
Ún hó-sè tī-sàu-sán.

對著各種嗽症，
Tuì tio̍h kok-tsióng sàu-tsìng,

有真大的效能。
ū tsin tuā ê hāu-lîng.

穩好勢治嗽散，
Ún hó-sè tī-sàu-sán,

現在舉辦著，
hiān-tsāi kí-pān tio̍h,

買藥仔送棺柴的活動，
bé io̍h-á sàng kuann-tshâ ê ua̍h-tōng,

詳細辦法請看各大報頭版。
siông-sè pān-huat tshiánn khuànn kok tuā pò thâu-pán.

穩好勢治嗽散欲買愛認明盒仔蓋有三具棺柴的，
Ún hó-sè tī-sàu-sán beh bé ài jīn-bîng a̍p-á-kuà ū sann khū kuann-tshâ --ê,

才是咱穩好勢，
tsiah sī lán Ún hó-sè,

穩好勢治嗽散！
Ún hó-sè tī-sàu-sán!

