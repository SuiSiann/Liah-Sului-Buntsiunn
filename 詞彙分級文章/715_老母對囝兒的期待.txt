715 老母對囝兒的期待

坐佇#『阿羅哈』#頂頭，
Tsē tī #‘阿羅哈’# tíng-thâu, 

我送你來到#林口##龜山#。
guá sàng lí lâi-kàu #Nâ-kháu# #Ku-suann#. 

看社會經濟遮爾䆀，
Khuànn siā-huē king-tsè tsiah-nī bái, 

無薪假一直放。
bô sin ká it-ti̍t pàng. 

雖罔咱佇厝內已經參詳好勢，
Sui-bóng lán tī tshù-lāi í-king tsham-siông hó-sè, 

你嘛決定欲來遮讀冊。
lí mā kuat-tīng beh lâi tsia tha̍k-tsheh. 

毋過規路你攏無講半句話，
M̄-koh kui-lōo lí lóng bô kóng puànn kù uē, 

面上嘛無半點笑容。
bīn-siōng mā bô puànn tiám tshiò-iông. 

看你毋情毋願的眼神，
Khuànn lí m̄-tsîng-m̄-guān ê gán-sîn, 

我心肝內嘛誠艱苦。
guá sim-kuann-lāi mā tsiânn kan-khóo. 

這是你第一擺離開厝內欲去外口蹛。
Tse sī lí tē-it pái lī-khui tshù-lāi beh khì guā-kháu tuà. 

逐日攏佇身軀邊，
Ta̍k ji̍t lóng tī sin-khu-pinn, 

阿母阿母一直叫的細囝，
a-bú a-bú it-ti̍t kiò ê sè-kiánn, 

這馬嘛欲離開厝矣！
tsit-má mā beh lī-khui tshù --ah! 

雖罔誠毋甘，
Sui-bóng tsiânn m̄-kam, 

我嘛毋敢表現出來。
guá mā m̄ kánn piáu-hiān --tshut-lâi. 

行到#警大#的大門口，
Kiânn kàu #Kíng-tāi# ê tuā mn̂g-kháu, 

你共我講：
lí kā guá kóng: 

「阿母，
“A-bú, 

你會當轉去矣！」
lí ē-tàng tńg--khì--ah!” 

講了你越頭就行。
Kóng liáu lí ua̍t-thâu tō kiânn. 

看你遐爾仔無歡喜的眼神，
Khuànn lí hiah-nī-á bô huann-hí ê gán-sîn, 

我的心肝就親像針咧揻。
guá ê sim-kuann tō tshin-tshiūnn tsiam teh ui. 

這種情形，
Tsit-tsióng tsîng-hîng, 

我嘛無法度按呢越頭就轉去。
guá mā bô-huat-tōo án-ne ua̍t-thâu tō tńg--khì. 

我恬恬綴佇你的後壁，
Guá tiām-tiām tuè tī lí ê āu-piah, 

等甲你共手續辦好，
tán kah lí kā tshiú-sio̍k pān hó, 

入去宿舍，
ji̍p-khì sok-sià, 

我才去坐車。
guá tsiah khì tsē tshia. 

欲轉來進前，
Beh tńg--lâi tsìn-tsîng, 

我交代你毋通簽#刑事系#。
guá kau-tài lí m̄-thang tshiam #hîng-sū-hē#. 

毋過佇欲轉來的車頂，
M̄-koh tī beh tńg--lâi ê tshia-tíng, 

就接著你敲來的電話，
tō tsiap-tio̍h lí khà--lâi ê tiān-uē, 

講你已經簽#刑事系#矣，
kóng lí í-king tshiam #hîng-sū-hē# --ah, 

你閣講做警察本成就是欲為民服務，
lí koh kóng tsò kíng-tshat pún-tsiânn tō sī beh uī bîn ho̍k-bū, 

若無做刑事，
nā-bô tsò hîng-sū, 

是欲做啥？
sī beh tsò siánn? 

這工是家長會，
Tsit kang sī ka-tiúnn-huē, 

我佮翁婿做伙參加。
guá kah ang-sài tsò-hué tsham-ka. 

看你喙笑目笑，
Khuànn lí tshuì-tshiò-ba̍k-tshiò, 

皮膚嘛加真好。
phuê-hu mā ke tsin hó. 

你講佇#警大#生活真嚴格。
Lí kóng tī #Kíng-tāi# sing-ua̍h tsin giâm-keh. 

早起#六#點就愛起床，
Tsá-khí #la̍k# tiám tō ài khí-tshn̂g, 

暗時#十一#點就關電火。
àm-sî #tsa̍p-it# tiám tō kuainn tiān-hué. 

拜一到拜五攏袂當出去外口。
Pài-it kàu pài-gōo lóng bē-tàng tshut-khì guā-kháu. 

你閣講，
Lí koh kóng, 

遮的規定攏是你上無法度忍受的。
tsia ê kui-tīng lóng sī lí siōng bô-huat-tōo jím-siū --ê. 

毋過遮的校規，
M̄-koh tsia ê hāu-kui, 

顛倒是阮序大人上愛的。
tian-tò sī guán sī-tuā-lâng siōng ài --ê. 

感謝學校予遮的囡仔正常的生活，
Kám-siā ha̍k-hāu hōo tsia ê gín-á tsìng-siông ê sing-ua̍h, 

共逐个學生攏訓練甲遮爾將才。
kā ta̍k ê ha̍k-sing lóng hùn-liān kah tsiah-nī tsiòng-tsâi. 

畢業了後，
Pit-gia̍p liáu-āu, 

你佇北部服務，
lí tī pak-pōo ho̍k-bū, 

工課真濟，
khang-khuè tsin tsē, 

按早起#九#點做到半暝#兩#點。
àn tsá-khí #káu# tiám tsò kàu puànn-mê #nn̄g# tiám. 

逐工攏真無閒，
Ta̍k kang lóng tsin bô-îng, 

時常咧失眠。
sî-siông teh sit-bîn. 

阿母雖罔人佇南部，
A-bú sui-bóng lâng tī lâm-pōo,

毋過心就若像綴佇你的身軀邊仝款。
m̄-koh sim tō ná-tshiūnn tuè tī lí ê sin-khu-pinn kāng-khuán. 

逐暗若想著你遐暗猶咧無閒，
Ta̍k-àm nā siūnn-tio̍h lí hiah àm iáu teh bô-îng, 

我嘛定定目睭金金煩惱到天光。
guá mā tiānn-tiānn ba̍k-tsiu kim-kim huân-ló kàu thinn-kng. 

好佳哉！
Hó-ka-tsài! 

你佇六月統一調動的時，
Lí tī la̍k-gue̍h thóng-it tiàu-tōng ê sî, 

調轉來#高雄#。
tiàu tńg--lâi #Ko-hiông#. 

你嘛真歡喜，
Lí mā tsin huann-hí, 

會當轉來這个美麗的故鄉服務。
ē-tàng tńg--lâi tsit ê bí-lē ê kòo-hiong ho̍k-bū. 

你今仔日就欲開始佇#高雄#上班矣！
Lí kin-á-ji̍t tō beh khai-sí tī #Ko-hiông# siōng-pan --ah! 

透早天才拍殕光，
Thàu-tsá thinn tsiah phah-phú-kng, 

阿母就起來共你熨衫。
a-bú tō khí-lâi kā lí ut sann. 

看你穿甲遐爾撆紮，
Khuànn lí tshīng kah hiah-nī pih-tsah, 

看你充滿自信的笑容，
khuànn lí tshiong-buán tsū-sìn ê tshiò-iông, 

看你對未來充滿希望，
khuànn lí tuì bī-lâi tshiong-buán hi-bāng, 

我的心內嘛充滿感恩。
guá ê sim-lāi mā tshiong-buán kám-un. 

感謝學校的栽培，
Kám-siā ha̍k-hāu ê tsai-puê, 

感謝菩薩的保庇，
kám-siā phôo-sat ê pó-pì, 

阿母嘛深深祝福你。
a-bú mā tshim-tshim tsiok-hok --lí. 

阿母無向望你大富大貴，
A-bú bô ǹg-bāng lí tuā-hù-tuā-kuì, 

干焦向望你一切平安順利。
kan-na ǹg-bāng lí it-tshè pîng-an sūn-lī.

