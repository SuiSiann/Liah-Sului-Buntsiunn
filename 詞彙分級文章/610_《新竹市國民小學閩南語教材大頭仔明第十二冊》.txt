610 《新竹市國民小學閩南語教材大頭仔明第十二冊》

看雪 
Khuànn seh

最近天氣足寒的，
Tsuè-kīn thinn-khì tsiok kuânn --ê, 

阮去山頂看雪。
guán khì suann-tíng khuànn seh. 

雪輕輕仔飛落來，
Seh khin-khin-á pue --lo̍h-lâi, 

無偌久山頂就白茫茫矣。
bô-guā-kú suann-tíng tō pe̍h-bông-bông --ah.

阮用雪做球擲來擲去，
Guán īng seh tsò kiû tàn lâi tàn khì, 

弟弟耍甲足歡喜的，
ti--tih sńg kah tsiok huann-hí--ê, 

據在阮按怎叫，
kì-tsāi guán án-tsuánn kiò, 

伊攏無欲轉去。
i lóng bô beh tńg--khì.

閩南語嘛有#rap#
Bân-lâm-gí mā ū #rap#

天氣寒啊天氣寒
Thinn-khì kuânn --ah thinn-khì kuânn

來去看雪上歡喜
Lâi-khì khuànn seh siōng huann-hí

你看雪，
Lí khuànn seh, 

輕輕仔飛落來
khin-khin-á pue --lo̍h-lâi

一片白茫茫 
Tsi̍t phiàn pe̍h-bông-bông 

白茫茫啊白茫茫
pe̍h-bông-bông --ah pe̍h-bông-bông

#Yeah#！
#Yeah#! 

攏無想欲倒轉去
Lóng bô siūnn-beh tò-tńg--khì

來去山頂看花 
Lâi-khì suann-tíng khuànn hue

因為最近山頂的花開矣，
In-uī tsuè-kīn suann-tíng ê hue khui --ah, 

所以阮相招去看花。
sóo-í guán sio-tsio khì khuànn hue.

阮行佇彩色的山路，
Guán kiânn tī tshái-sik ê suann-lōo, 

那行那唱歌。
ná kiânn ná tshiùnn-kua. 

路邊的花、樹仔頂的花，
Lōo-pinn ê hue, tshiū-á-tíng ê hue, 

懸懸低低開甲滿滿是。
kuân-kuân kē-kē khui kah muá-muá-sī. 

風微微仔吹過來，
Hong bî-bî-á tshue --kuè-lâi, 

鼻起來有花的芳味。
phīnn --khí-lâi ū hue ê phang-bī.

閩南語嘛有#rap#
Bân-lâm-gí mā ū #rap#

禮拜阮逐家相招去看花
Lé-pài guán ta̍k-ke sio-tsio khì khuànn hue

因為花開所以看花
In-uī hue khui sóo-í khuànn hue

因為花媠所以歡喜
In-uī hue suí sóo-í huann-hí

懸懸低低 
Kuân-kuân kē-kē 

花開了滿滿是
hue khui liáu muá-muá-sī

風吹過來 
Hong tshue --kuè-lâi

阮鼻著花的芳味
guán phīnn-tio̍h hue ê phang-bī

看蝶仔的卵 
Khuànn ia̍h-á ê nn̄g

今仔日上課的時陣，
Kin-á-ji̍t siōng-khò ê sî-tsūn, 

老師叫阮揣看蝶仔的卵佇佗位，
lāu-su kiò guán tshuē khuànn ia̍h-á ê nn̄g tī tó-uī, 

我就對一欉金桔仔揣起。
guá tō uì tsi̍t tsâng kim-kiat-á tshuē khí.

我一葉一葉看，
Guá tsi̍t hio̍h tsi̍t hio̍h khuànn, 

毋管我按怎揣，
m̄-kuán guá án-tsuánn tshuē, 

攏揣無蝶仔卵。
lóng tshuē bô ia̍h-á nn̄g. 

尾仔，
Bué--á, 

老師共葉仔反過來，
lāu-su kā hio̍h-á píng --kuè-lâi, 

原來蝶仔卵是生佇這面喔。
guân-lâi ia̍h-á-nn̄g sī senn tī tsit bīn --ooh.

閩南語嘛有#rap#
Bân-lâm-gí mā ū #rap#

上課的時陣 
Siōng-khò ê sî-tsūn 

逐家來揣蝶仔卵
ta̍k-ke lâi tshuē ia̍h-á-nn̄g

一欉一欉一葉一葉 
Tsi̍t tsâng tsi̍t tsâng tsi̍t hio̍h tsi̍t hio̍h 

攏無蝶仔卵
lóng bô ia̍h-á-nn̄g

若欲揣著蝶仔卵欲去佗位問
Nā beh tshuē-tio̍h ia̍h-á-nn̄g beh khì tó-uī mn̄g

葉仔若共反過來 
Hio̍h-á nā kā píng --kuè-lâi 

就會看著蝶仔卵
tō ē khuànn-tio̍h ia̍h-á-nn̄g

五色鳥 
Ngóo-sik-tsiáu

這欉樹仔有五色鳥蹛佇遮，
Tsit tsâng tshiū-á ū ngóo-sik-tsiáu tuà tī tsia, 

鳥母為著照顧鳥仔囝，
tsiáu-bó uī-tio̍h tsiàu-kòo tsiáu-á-kiánn, 

定定探頭出來看。
tiānn-tiānn thàm-thâu tshut-lâi khuànn. 

鳥母忝的時陣嘛毋敢睏，
Tsiáu-bó thiám ê sî-tsūn mā m̄ kánn khùn, 

伊的目睭會先瞌一蕊，
i ê ba̍k-tsiu ē sing kheh tsi̍t luí, 

紲落換另外一蕊。
suà--lo̍h uānn līng-guā tsi̍t luí.

鳥母對鳥仔囝的照顧，
Tsiáu-bó tuì tsiáu-á-kiánn ê tsiàu-kòo, 

就親像媽媽對阮的愛仝款。
tō tshin-tshiūnn má-mah tuì guán ê ài kāng-khuán.

閩南語嘛有#rap#
Bân-lâm-gí mā ū #rap#

五色鳥五色鳥蹛佇樹仔頂 
Ngóo-sik-tsiáu ngóo-sik-tsiáu tuà tī tshiū-á-tíng

鳥母鳥母顧著這个鳥仔囝
Tsiáu-bó tsiáu-bó kòo tio̍h tsit ê tsiáu-á-kiánn

愛睏的時陣嘛是毋敢睏
Ài-khùn ê sî-tsūn mā sī m̄ kánn khùn

媽媽的愛是仝款 
Má-mah ê ài sī kāng-khuán 

你敢知影
lí kám tsai-iánn

看火金蛄 
Khuànn hué-kim-koo

頂禮拜六暗時，
Tíng lé-pài-la̍k àm-sî, 

阮去山頂看火金蛄。
guán khì suann-tíng khuànn hué-kim-koo. 

山頂暗趖趖，
Suann-tíng àm-sô-sô, 

為著欲保護火金蛄，
uī-tio̍h beh pó-hōo hué-kim-koo, 

阮連手電都毋敢開。
guán liân tshiú-tiān to m̄ kánn khui.

行一段路了後，
Kiânn tsi̍t tuānn lōo liáu-āu, 

就看著幾若隻火金蛄。
tō khuànn-tio̍h kuí-nā tsiah hué-kim-koo.

斡一个斡，
Uat tsi̍t ê uat, 

哇！
uah! 

看著規山坪攏是火金蛄。
Khuànn-tio̍h kui suann-phiânn lóng sī hué-kim-koo.

閩南語嘛有#rap#
Bân-lâm-gí mā ū #rap#

相招來看火金蛄 
Sio-tsio lâi khuànn hué-kim-koo 

暗趖趖的暗時
àm-sô-sô ê àm-sî

保護火金蛄 
Pó-hōo hué-kim-koo 

手電都毋敢開
tshiú-tiān to m̄ kánn khui

四界攏是火金蛄 
Sì-kè lóng sī hué-kim-koo 

飛來閣飛去
pue lâi koh pue khì

規山坪攏是火金蛄的暗暝
Kui suann-phiânn lóng sī hué-kim-koo ê àm-mê

畢業暗會 
Pit-gia̍p àm-huē

昨暗，
Tsa-àm, 

學校辦畢業暗會，
ha̍k-hāu pān pit-gia̍p àm-huē, 

逐家圍佇咧火邊唱歌。
ta̍k-ke uî tī-leh hué-pinn tshiùnn-kua. 

閣無幾工，
Koh bô kuí kang, 

鬥陣六年的同學就欲分開矣。
tàu-tīn la̍k nî ê tông-o̍h tō beh hun-khui --ah.

一想著欲佮逐家分開，
Tsi̍t siūnn-tio̍h beh kah ta̍k-ke hun-khui, 

我就愈來愈毋甘，
guá tō jú lâi jú m̄-kam, 

感覺鼻仔酸酸，
kám-kak phīnn-á sng-sng, 

歌攏唱袂出來。
kua lóng tshiùnn bē tshut-lâi.

閩南語嘛有#rap#
Bân-lâm-gí mā ū #rap#

我的老師佮朋友 
Guá ê lāu-su kah pîng-iú 

再見啦再見啦
tsài-kiàn --lah tsài-kiàn --lah

毋甘是我這馬的心情
M̄-kam sī guá tsit-má ê sim-tsîng

鼻仔哪會酸酸 
Phīnn-á ná ē sng-sng 

哪會遮爾酸
ná ē tsiah-nī sng

畢業了後若欲見面 
Pit-gia̍p liáu-āu nā beh kìnn-bīn 

隨時攏歡迎
suî-sî lóng huan-gîng

