632 《澎湖踅透透：澎湖縣國民小學鄉土語言閩南語教材 學生手冊‧五上》

來媽宮踅街路 
Lâi Má-king se̍h ke-lōo




今仔日阮兜真鬧熱，
Kin-á-ji̍t guán tau tsin lāu-jia̍t, 

阿姑𤆬表兄對臺北轉來。
a-koo tshuā piáu-hiann uì Tâi-pak tńg--lâi.




食暗頓了後，
Tsia̍h àm-tǹg liáu-āu, 

阮規家伙佮阿姑in去踅街。
guán kui-ke-hué kah a-koo in khì se̍h-ke. 

行到中正路，
Kiânn kàu Tiong-tsìng-lōo, 

看著觀光客規大堆咧買澎湖名產，
khuànn-tio̍h kuan-kong-kheh kui-tuā-tui teh bé Phînn-ôo bîng-sán, 

鬧熱滾滾。
lāu-jia̍t-kún-kún.




阿姑講：「這幾年來媽宮真進步，
A-koo kóng: “Tsit kuí-nî lâi Má-king tsin tsìn-pōo, 

以前街頭巷尾腌臢的所在，
í-tsîng ke-thâu hāng-bué a-tsa ê sóo-tsāi, 

變做美麗的#『青青草原』#。」
piàn-tsò bí-lē ê #‘青青草原’#. ”




阿爸講：「古早是四孔井附近的頂、下街上鬧熱。
A-pah kóng: “Kóo-tsá sī Sì-kháng-tsénn hù-kīn ê tíng, ē-ke siōng lāu-jia̍t. 

這馬中正路是逐家上愛來的所在，
Tsit-má Tiong-tsìng-lōo sī ta̍k-ke siōng ài lâi ê sóo-tsāi, 

食的、用的應有盡有，
tsia̍h--ê, iōng--ê ing-ū-tsīn-ū, 

若是欲去觀音亭看日頭落山的景緻，
nā sī beh khì Kuan-im-tîng khuànn ji̍t-thâu lo̍h-suann ê kíng-tì, 

嘛真順路。」
mā tsin sūn-lōo.”




阮來到媽宮港，
Guán lâi kàu Ma-king-káng, 

港內有貨船、漁船、觀光遊艇、軍艦、載客的台華輪攏碇佇遐。
káng-lāi ū huè-tsûn, hî-tsûn, kuan-kong iû-thíng, kun-kàm, tsài kheh ê Tâi-huâ-lûn lóng tiānn tī hia. 

遠遠看去，
Hn̄g-hn̄g khuànn khì, 

漁火照海面，
hî-hué tsiò hái-bīn, 

閃閃爍爍，
siám-siám-sih-sih, 

實在有夠媠。
si̍t-tsāi ū-kàu suí.




表兄真欣羨，
Piáu-hiann tsin him-siān, 

講:「徛佇遮的人實在真幸福!」
kóng: “Khiā tī tsia ê lâng si̍t-tsāi tsin hīng-hok!”




來西嶼，
Lâi Sai-sū, 

捌地名 
bat tē-miâ




阿男：阿公，
A-lâm: A-kong, 

你講故事予我聽好無？
lí kóng kòo-sū hōo guá thiann hó --bô?




阿公：好啊！
A-kong: Hó --ah! 

我來講西嶼地名的故事。
Guá lâi kóng Sai-sū tē-miâ ê kòo-sū. 

咱西嶼的地名真有特色，
Lán Sai-sū ê tē-miâ tsin ū ti̍k-sik, 

親像竹篙灣較早有真濟人插竹篙tshāi網咧掠魚；
tshin-tshiūnn Tik-ko-uân khah-tsá ū tsin tsē lâng tshah tik-ko tshāi bāng teh lia̍h hî; 

二崁的「崁」是地勢較懸的意思。
Jī-khàm ê “khàm” sī tē-sè khah kuân ê ì-sù.




阿男：內垵、外垵的「垵」欲怎樣解說咧？
A-lâm: Lāi-uann, Guā-uann ê “uann” beh tsuánn-iūnn kái-sueh --leh?




阿公：俗語講：「船在垵，人在山」，
A-kong: Sio̍k-gí kóng: “Tsûn tsāi uann, lâng tsāi suann”, 

「垵」就是海墘跤的意思。
“uann” tō sī hái-kînn-kha ê ì-sù. 

赤馬舊名緝馬灣，
Tshiah-bé kū-miâ Tship-má-uan, 

明朝時，
Bîng-tiâu sî, 

蒙古軍為著閃避官兵追捕，
Bông-kóo-kun uī-tio̍h siám-pī kuann-ping tui-póo, 

就共馬放上岸，
tō kā bé pàng tsiūnn huānn, 

in就趁機會逃走矣！
in tō thàn ki-huē tô-tsáu --ah! 

古早人共官兵掠馬的所在號做緝馬灣。
Kóo-tsá-lâng kā kuann-ping lia̍h bé ê sóo-tsāi hō-tsò Tship-má-uan.




阿男：哇！
A-lâm: Uah! 

老人無講古，
Lāu-lâng bô kóng-kóo, 

少年毋捌寶，
siàu-liân m̄ bat pó, 

阿公，
a-kong, 

你閣講閣講啦！
lí koh kóng koh kóng --lah!




阿公：若講甲你捌，
A-kong: Nā kóng kah lí bat, 

喙鬚就拍結。
tshuì-tshiu tō phah-kat. 

阿公若有閒才閣沓沓仔講予你聽。
A-kong nā ū-îng tsiah koh ta̍uh-ta̍uh-á kóng hōo lí thiann.




來七美看風景 
Lâi Tshit-bí khuànn hong-kíng




我的故鄉佇澎湖的南海，
Guá ê kòo-hiong tī Phînn-ôo ê Lâm-hái, 

較早叫做「大嶼」，
khah-tsá kiò-tsò “Tuā-sū”, 

嘛叫做「南嶼」，
mā kiò-tsò “Lâm-sū”, 

啊就是這馬的「七美」。
ah tō sī tsit-má ê “Tshit-bí.”




講著七美，
Kóng-tio̍h Tshit-bí,

你會想著啥物呢？
lí ē siūnn-tio̍h siánn-mih --neh? 

有人會想著「七美人」的故事，
Ū lâng ē siūnn-tio̍h “Tshit bí-jîn” ê kòo-sū, 

也一定有人會想著「頂港有名聲、下港有出名」的「雙心石滬」。
iā it-tīng ū lâng ē siūnn-tio̍h “Tíng-káng ū miâ-siann, ē-káng ū tshut-miâ” ê “Siang-sim tsio̍h-hōo.”




講實在話，
Kóng si̍t-tsāi-uē, 

七美好耍、好看的所在猶閣真濟：有「石獅」、「石龍」，
Tshit-bí hó-sńg, hó-khuànn ê sóo-tsāi iáu-koh tsin tsē: Ū “Tsio̍h-sai”, “Tsio̍h-lîng”, 

有「望夫石」，
ū “Bāng-hu-tsio̍h”, 

也有「小臺灣」喔！
iā ū “Sió Tâi-uân” --ooh!




風景看了，
Hong-kíng khuànn liáu, 

腹肚枵矣，
pak-tóo iau --ah, 

七美好食的九孔咧等你。
Tshit-bí hó-tsia̍h ê káu-kháng teh tán --lí. 

九孔燖豬心、枸杞是一味；
Káu-kháng tīm ti-sim, kóo-kí sī tsi̍t bī; 

九孔煮麵線，
káu-kháng tsú mī-suànn, 

嘛是好食閣會觸舌，
mā sī hó-tsia̍h koh ē tak-tsi̍h, 

欲走的時，
beh tsáu ê sî, 

毋通袂記帶幾包仔七美有名的小管絲！
m̄ thang bē kì tuà kuí-pau-á Tshit-bí ū-miâ ê sió-kńg-si!




有閒的時陣，
Ū-îng ê sî-tsūn, 

歡迎逐家做伙來七美𨑨迌。
huan-gîng ta̍k-ke tsò-hué lâi Tshit-bí tshit-thô.




來過了後，
Lâi kuè liáu-āu, 

保證恁一定會講：七美，
pó-tsìng lín it-tīng ē kóng: Tshit-bí, 

讚啦！
tsán --lah!




來湖西行海跤 
Lâi ôo-sai kiânn hái-kha




湖西鄉，
Oô-sai-hiong, 

鄉內的風景真袂䆀，
hiong-lāi ê hong-kíng tsin bē-bái, 

若有閒，
nā ū-îng, 

你就來行一擺。
lí tō lâi kiânn tsi̍t pái.




天未光，
Thinn buē kng, 

來到菓葉，
lâi-kàu Ké-hio̍h, 

看日頭浮出金色的海面。
khuànn ji̍t-thâu phû tshut kim-sik ê hái-bīn. 

紲落來，
Suà--lo̍h-lâi, 

對北寮行天然的海路到赤嶼，
uì Pak-liâu kiânn thian-jiân ê hái-lōo kàu Tshiah-sū, 

佇赤嶼頂，
tī Tshiah-sū tíng, 

攑頭看北，
gia̍h-thâu khuànn pak, 

錠鉤佮雞善，
tiānn-kau kah ke-siān, 

遐有颺颺飛的海鳥，
hia ū iānn-iānn-pue ê hái-tsiáu, 

有時飛天、有時軁海，
ū-sî pue thinn, ū-sî nǹg hái, 

逍遙閣自在。
siau-iâu koh tsū-tsāi.




下晡，
Ē-poo, 

到林投公園散步做#「森林浴」#，
kàu Nâ-tâu Kong-hn̂g sàn-pōo tsò #“森林浴” #, 

隘門沙墘嘛是真趣味，
ài-mn̂g sua-kînn mā sī tsin tshù-bī, 

泅水、耍沙、抾豬媽，
siû-tsuí, sńg sua, khioh ti-má, 

快樂的笑聲是響上天。
khuài-lo̍k ê tshiò-siann sī hiáng tsiūnn thinn. 

暗頭，
Àm-thâu, 

到太武山跤，
kàu Thài-bú-suann-kha, 

走揣柴夫的歌聲，
tsáu-tshuē tshâ-hu ê kua-siann, 

體會百年前蔡進士寫詩的情懷。
thé-huē pah nî tsîng Tshuà tsìn-sū siá si ê tsîng-huâi.




暗時，
Àm-sî, 

來龍門港，
lâi Liông-mn̂g-káng, 

食番薯糜配臭肉乾，
tsia̍h han-tsî muê phuè tshàu bah-kuann, 

食鮮魚湯配炒塗豆，
tsia̍h tshinn-hî-thng phuè tshá thôo-tāu, 

順紲看天頂閃閃爍爍的星光，
sūn-suà khuànn thinn-tíng siám-siám-sih-sih ê tshenn-kng, 

聽自古有名的鼓湧聲，
thiann tsū-kóo ū-miâ ê kóo-íng-siann, 

那食那看閣那聽，
ná tsia̍h ná khuànn koh ná thiann, 

予你輕鬆快活的心情，
hōo lí khin-sang khuìnn-ua̍h ê sim-tsîng, 

伴著甜蜜的笑容來入眠。
phuānn tio̍h tinn-bi̍t ê tshiò-iông lâi ji̍p-bîn.




來望安掠大魚 
Lâi Bāng-uann lia̍h tuā hî




我的故鄉─望安，
Guá ê kòo-hiong─ Bāng-uann, 

較早叫做「八罩」，
khah-tsá kiò-tsò “Peh-tàu”, 

意思是有八塊無仝款的島嶼，
ì-sù sī ū peh tè bô kāng-khuán ê tó-sū, 

做伙鬥起的。
tsò-hué tàu khí --ê. 

徛佇遮的鄉親，
Khiā tī tsia ê hiong-tshin, 

大部分是討海人，
tuā-pōo-hūn sī thó-hái-lâng, 

這就是俗語講：「倚山食山、倚海食海」的意思。
tse tō sī sio̍k-gí kóng: “Uá suann tsia̍h suann, uá hái tsia̍h hái” ê ì-sù.




真好食的塗魠魚羹，
Tsin hó-tsia̍h ê thôo-thoh-hî-kenn, 

膏膏黏黏閣甜甜，
ko-ko liâm-liâm koh tinn-tinn, 

這款塗魠魚，
tsit khuán thôo-thoh-hî, 

是咱澎湖海出產的上蓋讚。
sī lán Phînn-ôo hái tshut-sán --ê siōng-kài tsán. 

冬天時佇望安的南勢海，
Tang-thinn sî tī Bāng-uann ê Lâm-sì-hái, 

規陣綴流水泅的大尾魚，
kui tīn tuè lâu-tsuí siû ê tuā-bué hî, 

用釣的，
iōng tiò --ê, 

用浮的攏掠會著。
iōng phû --ê lóng lia̍h ē tio̍h.




人講：「討海無時海」，
Lâng kóng: “Thó-hái bô sî hái”, 

有時陣一帆海轉來是無夠油錢；
ū-sî-tsūn tsi̍t phâng hái tńg--lâi sī bô-kàu iû-tsînn; 

有時陣流勢若算會準，
ū-sî-tsūn lâu-sì nā sǹg ē tsún, 

人運、船運閣袂䆀，
lâng ūn, tsûn ūn koh bē-bái, 

一流就有幾若百尾著網。
tsi̍t lâu tō ū kuí-nā pah bué tio̍h bāng. 

魚若肥價數閣懸，
Hî nā puî kè-siàu koh kuân, 

就有錢落橐仔內。
tō ū tsînn lo̍h lok-á-lāi. 

親像將澳人咧敲珊瑚、浮塗魠，
Tshin-tshiūnn Tsiong-ò-lâng teh khà suan-ôo, phû thôo-thoh, 

綿爛骨力來討趁，
mî-nuā kut-la̍t lâi thó-thàn, 

一注一注儉起來，
tsi̍t tù tsi̍t tù khiām --khí-lâi, 

有錢好額就來起新厝，
ū tsînn hó-gia̍h tō lâi khí sin tshù, 

社里才會變成「小香港」。
siā--lí tsiah ē piàn-sîng “sió Hiong-káng.” 




來白沙知地理
Lâi Pe̍h-sua tsai tē-lí




頂山就是白沙，
Tíng-suann tō sī Pe̍h-sua, 

也叫北山嶼；
iā kiò Pak-suann-sū;




大山十一社，
Tuā-suann tsa̍p-it siā, 

獨獨小赤無倚海，
to̍k-to̍k Sió-tshiah bô uá hái;




過水的有吉貝、鳥嶼、員貝佮大倉。
kuè-tsuí --ê ū Ka-puà, Tsiáu-sū, Uân-puè kah Tuā-tshng.




你敢知，海參是會放白沙！
Lí kám tsai, hái-sim sī ē pàng pe̍h-sua!




菜瓜有十捻，上桌無人嫌；
Tshài-kue ū tsa̍p liām, tsiūnn-toh bô lâng hiâm;




楊梅新品種，好種好收成。
iûnn-muî sin phín-tsíng, hó tsìng hó siu-sîng.




嘉寶瓜紫菜上好食，
Ka-pó-kue tsí-tshài siōng hó-tsia̍h,




海鱺嘛真時行；
hái-lē mā tsin sî-kiânn;




你敢知，赤崁丁香上出名！
lí kám tsai, Tshiah-khàm ting-hiunn siōng tshut-miâ!




中屯島的風車輪，咧共咱擛手；
Tiong-tun-tó ê hong-tshia-lián, teh kā lán ia̍t-tshiú;




岐頭社的水族館，五色魚luā-luā泅；
Kî-thâu-siā ê tsuí-tso̍k-kuán, ngóo-sik-hî luā-luā-siû;




通梁大廟前的古榕；
thong-niû tuā-biō-tsîng ê kóo tshîng;




目斗嶼頂的燈樓。
Ba̍k-táu-sū-tíng ê ting-lâu.




吉貝黃金海沙埔，
Ka-puà n̂g-kim hái-sua-poo,




這款的風景世界無；
tsit khuán ê hong-kíng sè-kài bô;




你敢知，白沙真是好𨑨迌。
lí kám tsai, Pe̍h-sua tsin sī hó tshit-thô.

