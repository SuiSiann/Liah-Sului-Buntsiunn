552 康軒第二冊

第一課 數字歌
Tē-it khò Sòo-jī kua

一兩三，白翎鷥穿新衫；
Tsi̍t nn̄g sann, pe̍h-līng-si tshīng sin sann;

四五六，一隻牛兩支角；
sì gōo la̍k, tsi̍t tsiah gû nn̄g ki kak;

七八九，十隻狗四界走，
tshit peh káu, tsa̍p tsiah káu sì-kè tsáu,

那走閣那吼！
ná tsáu koh ná háu!

第二課 阿妹仔真古錐
Tē-jī khò A-muē-á tsin kóo-tsui

阿妹仔、阿妹仔真古錐， 
A-muē-á, a-muē-á tsin kóo-tsui, 

目睭圓圓大大蕊， 
ba̍k-tsiu înn-înn tuā-tuā luí, 

一个面仔紅記記，
tsi̍t ê bīn-á âng-kì-kì,

看著人就笑咪咪。
khuànn-tio̍h lâng tō tshiò-bî-bî.

第三課 洗身軀
Tē-sann khò Sé sin-khu

洗身軀，洗頭鬃。
Sé sin-khu, sé thâu-tsang.

洗手、洗面、洗耳空，
Sé tshiú, sé bīn, sé hīnn-khang,

腹肚、跤腿、指頭仔縫， 
Pak-tóo, kha-thuí, tsíng-thâu-á phāng, 

規身軀洗甲芳芳芳。
kui sin-khu sé kah phang-phang-phang.

第四課 西瓜
Tē-sì khò Si-kue

西瓜皮，青青青
Si-kue-phuê, tshenn-tshenn-tshenn

西瓜肉，紅記記，
si-kue-bah, âng-kì-kì, 

西瓜汁，真正甜，
si-kue-tsiap, tsin-tsiànn tinn, 

逐家食甲心花開。
ta̍k-ke tsia̍h kah sim-hue khui.

第五課 阿婆買菜
Tē-gōo khò A-pô bé tshài

阿婆阿婆來買菜， 
A-pô a-pô lâi bé tshài, 

魚、肉、青菜攏總愛。
hî, bah, tshenn-tshài lóng-tsóng ài.

阿婆歡喜笑咍咍， 
A-pô huann-hí tshiò-hai-hai, 

講in金孫欲轉來。
kóng in kim-sun beh tńg--lâi.

