561 康軒第十一冊

第一課 臺灣好𨑨迌
Tē-it khò Tâi-uân hó tshit-thô

臺灣臺灣是寶島， 
Tâi-uân Tâi-uân sī pó-tó, 

有山有海好𨑨迌。
ū suann ū hái hó tshit-thô.

陽明山看淡水河， 
Iûnn-bîng-suann khuànn Tām-tsuí-hô, 

太平洋抱龜山島， 
Thài-pîng-iûnn phō Ku-suann-tó, 

玉山懸懸接銀河，
Gio̍k-san kuân-kuân tsiap gîn-hô,

濁水溪流長躼躼。
Lô-tsuí khe-lâu tn̂g lò-lò.

西南沿海全全寶，
Se-lâm iân-hái tsuân-tsuân pó,

恆春半島生態好。
Hîng-tshun puàn-tó sing-thài hó.

臺灣臺灣是寶島，
Tâi-uân Tâi-uân sī pó-tó,

大山大海人呵咾。
tuā-suann tuā-hái lâng o-ló.

第二課 踅夜市
Tē-jī khò Se̍h iā-tshī

歇睏日，無代誌， 
Hioh-khùn-ji̍t, bô tāi-tsì, 

相招來去踅夜市。
sio-tsio lâi-khì se̍h iā-tshī.

路邊擔仔滿滿是， 
Lōo-pinn-tànn-á muá-muá-sī, 

予我喙瀾㴙㴙滴。
hōo guá tshuì-nuā tsha̍p-tsha̍p-tih.

先來一盤雜菜麵， 
Sing lâi tsi̍t puânn tsa̍p-tshài-mī, 

有菜有肉有花枝；
ū tshài ū bah ū hue-ki;

閣配一碗赤肉羹， 
koh phuè tsi̍t uánn tshiah-bah-kenn, 

燒燒芳芳真紲喙。
sio-sio phang-phang tsin suà-tshuì.

上尾才來食粉圓， 
Siōng bué tsiah lâi tsia̍h hún-înn, 

軟軟𩚨𩚨閣甜甜，
nńg-nńg khiū-khiū koh tinn-tinn,

臺灣點心好滋味，
Tâi-uân tiám-sim hó tsu-bī,

逐家食甲笑咪咪。
ta̍k-ke tsia̍h kah tshiò-bî-bî.

第三課 做環保，上蓋好
Tē-sann khò Tsò khuân-pó, siōng-kài hó

阿明佮阿母提回收的物件去擲，
A-bîng kah a-bú the̍h huê-siu ê mi̍h-kiānn khì tàn, 

那分類那開講。
ná hun-luī ná khai-káng.

阿母講：「我細漢的時，讀冊桌仔敢若一个回收站。
A-bú kóng: “Guá sè-hàn ê sî, tha̍k-tsheh toh-á kánn-ná tsi̍t ê huê-siu tsām. 

脆瓜仔的玻璃矸仔承寡水，就會當插花；
Tshè-kue-á ê po-lê kan-á sîn kuá tsuí, tō ē-tàng tshah hue;

餅盒仔提來囥𨑨迌物仔。
piánn a̍p-á the̍h lâi khǹg tshit-thô mi̍h-á.

用袂著的，就賣予歹銅舊錫的，換一寡四秀仔錢，
Iōng-bē-tio̍h--ê, tō bē hōo pháinn-tâng-kū-siah--ê, uānn tsi̍t-kuá sì-siù-á tsînn,

以早嘛無人咧用保麗龍、塑膠碗。」
í-tsá mā bô lâng teh iōng pó-lē-liông, sok-ka uánn.”

阿明想講：按呢買物件欲用啥貯？
A-bîng siūnn kóng: án-ne bé mi̍h-kiānn beh iōng siánn té? 

就問講：#『有沒有塑膠袋？』#
Tō mn̄g kóng: #‘有沒有塑膠袋？’#

阿母咧擲銅管仔，
A-bú teh tàn tâng-kóng-á, 

聽袂清楚，
thiann bē tshing-tshó, 

就應講：「有喔！#『有事交代』#環保，
tō ìng kóng: “Ū --ooh! #‘有事交代’# khuân-pó, 

環保，有做逐項攏是寶，無做逐家會煩惱！」
khuân-pó, ū tsò ta̍k hāng lóng sī pó, bô tsò ta̍k-ke ē huân-ló!”

第四課 地動
Tē-sì khò Tē-tāng

昨暝地動，真恐怖！
Tsa-mê tē-tāng, tsin khióng-pòo!

今仔日上課，老師問阮，若拄著地動愛按怎？
Kin-á-ji̍t siōng-khò, lāu-su mn̄g guán, nā tú-tio̍h tē-tāng ài án-tsuánn?

我代先攑手講：「大門愛先開開。」
Guá tāi-sing gia̍h tshiú kóng: “Tuā-mn̂g ài sing khui--khui.”

紲落來，阿賢講：「愛保護頭殼。」
Suà --lo̍h-lâi, A-hiân kóng: “Ài pó-hōo thâu-khak.”

阿卿接咧講：「愛離窗仔門、冊櫥仔較遠咧。」
A-khing tsiap leh kóng: “Ài lī thang-á-mn̂g, tsheh-tû-á khah hn̄g --leh.”

這个時陣，阿明煞問講：「老師，啊若當咧跍便所欲按怎？」
Tsit ê sî-tsūn, A-bîng suah mn̄g kóng: “Lāu-su, ah nā tng-teh khû piān-sóo beh án-tsuánn?”

阿進仔笑講：「喔！真無衛生，你是來亂的喔。」
A-tsìn-á tshiò kóng: “Ooh! Tsin bô uē-sing, lí sī lâi luān--ê --ooh.”

第五課 搬戲
Tē-gōo khò Puann-hì

大廟埕前咧搬戲， 
Tuā biō-tiânn tsîng teh puann-hì, 

逐家攏來占好位。
ta̍k-ke lóng lâi tsiàm hó uī.

兩爿擔仔一大堆， 
Nn̄g-pîng tànn-á tsi̍t tuā tui, 

烏輪煙腸佮炒麵。
oo-lián ian-tshiâng kah tshá-mī.

嚶嚶唔唔滴答滴，
Inn-inn onn-onn tih tap tih, 

鏗鏗鏘鏘戲開始，
khin-khin-khiang-khiang hì khai-sí,

臺頂那唱閣那比，
tâi tíng ná tshiùnn koh ná pí,

臺跤看甲喙開開，
tâi kha khuànn kah tshuì khui-khui,

看戲實在誠趣味， 
khuànn hì si̍t-tsāi tsiânn tshù-bī, 

大人囡仔攏歡喜。
tuā-lâng gín-á lóng huann-hí.

