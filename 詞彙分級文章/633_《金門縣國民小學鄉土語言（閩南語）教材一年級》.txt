633 《金門縣國民小學鄉土語言（閩南語）教材一年級》

第一課 細漢囡仔
Tē-it khò Sè-hàn gín-á




阮是細漢的囡仔人，
Guán sī sè-hàn ê gín-á-lâng, 




毋知你號做啥物名；
m̄ tsai lí hō tsò siánn-mih miâ; 




咱是仝班的囡仔伴，
lán sī kāng pan ê gín-á-phuānn, 




相招做伴鬥陣行
sio-tsio tsò-phuānn tàu-tīn kiânn




第二課 兄弟姊妹
Tē-jī khò Hiann-tī-tsí-muē




阮是查某囡仔，恁是查埔囝；
Guán sī tsa-bóo gín-á, lín sī tsa-poo-kiánn; 




我做大姊，伊是小弟；
guá tsò tuā-tsí, i sī sió-tī; 




這个是阿兄，彼个是小妹；
tsit ê sī a-hiann, hit ê sī sió-muē; 




咱是正好的兄弟姊妹。
lán sī tsiànn hó ê hiann-tī-tsí-muē.




第三課 一人一个名
Tē-sann khò Tsi̍t lâng tsi̍t ê miâ




我是陳允進，
Guá sī Tân Ín-tsìn, 




伊名做李新民。
i miâ tsò Lí Sin-bîn.




王汪郭宋唐，莊方謝李黃；
Ông Ong Kueh Sòng Tn̂g, Tsng Png Siā Lí N̂g; 




曾顏沈孫陳，許胡吳盧蘇；
Tsan Gân Sím Sun Tân, Khóo Ôo Ngôo Lôo Soo;




洪江葉翁董，余呂辛戴徐；
Âng Kang Ia̍p Ong Táng, Û Lū Sin Tè Tshî;




趙石林邱俞，施鄭劉何羅；
Tiō Tsio̍h Lîm Khu Jû, Si Tēnn Lâu Hô Lô;




張楊蔡周梁，有的姓歐陽。
Tiunn Iûnn Tshuà Tsiu Niû, ū--ê sènn Au-iûnn. 




有人姓仝姓，一人一个名。
Ū lâng sènn kāng sènn, tsi̍t lâng tsi̍t ê miâ.




逐家相捌好做伴。
Ta̍k-ke sio-bat hó tsò-phuānn.




第四課 逐家來相捌
Tē-sì khò Ta̍k-ke lâi sio-bat




小朋友，來來來！
Sió-pîng-iú, lâi lâi lâi! 




逐家來相捌，
Ta̍k-ke lâi sio-bat, 




逐家來熟似。
ta̍k-ke lâi si̍k-sāi. 




熟似逐个人的名，
Si̍k-sāi ta̍k ê lâng ê miâ, 




後日相招做伴行。
āu-ji̍t sio-tsio tsò-phuānn kiânn.




第五課 頕頭著正是
Tē-gōo khò  Tàm-thâu tio̍h tsiànn sī




一个喙，一个鼻，
Tsi̍t ê tshuì, tsi̍t ê phīnn, 




兩耳烏目睭，
nn̄g hīnn oo ba̍k-tsiu, 




看袂著家己个耳。
khuànn bē tio̍h ka-kī ê hīnn. 




雙手提物件，兩跤穩穩仔行。
Siang-tshiú the̍h mi̍h-kiānn, nn̄g kha ún-ún-á kiânn. 




頕頭著正是，搖頭講無影。
Tàm-thâu tio̍h tsiànn sī, iô-thâu kóng bô-iánn.




第六課 頭殼喙齒
Tē-la̍k khò Thâu-khak tshuì-khí




頭殼、頭毛、頭額；
Thâu-khak, thâu-mn̂g, thâu-hia̍h; 




目眉、目睭、目睭仁；
ba̍k-bâi, ba̍k-tsiu, ba̍k-tsiu-jîn; 




耳仔、耳空；鼻仔、鼻空；
hīnn-á, hīnn-khang; phīnn-á, phīnn-khang; 




喙、喙齒、喙齒岸、喙脣、
tshuì, tshuì-khí, tshuì-khí-huānn, tshuì-tûn,




喙舌；嚨喉、
tshuì-tsi̍h; nâ-âu, 




喙下斗（下頦）、
tshuì-ē-táu (ē-hâi) , 




喙鬚、頷頸。
tshuì-tshiu,ām-kún .




第七課 跤曲手曲
Tē-tshit khò Kha khiau tshiú khiau




手、指頭仔、手曲、肩頭；
Tshiú, tsíng-thâu-á, tshiú-khiau, king-thâu; 




胸坎、尻脊、腹肚、腹臍；
hing-khám, kha-tsiah, pak-tóo, pak-tsâi; 




尻川、跤腿、跤曲、跤後肚；
kha-tshng, kha-thuí, kha-khiau, kha-āu-tóo; 




跤後蹬、跤指頭仔，
kha-āu-tenn, kha-tsíng-thâu-á,




跤盤。
kha-puânn.




第八課 土地公
Tē-peh khò Thóo-tī-kong




土地公，白目眉，
Thóo-tī-kong, pe̍h ba̍k-bâi, 




無人請，家己來；
bô lâng tshiánn, ka-kī lâi; 




長喙鬚，到肚臍，
tn̂g tshuì-tshiu, kàu tōo-tsâi, 




目睭微微，看無下頦；
ba̍k-tsiu bui-bui, khuànn bô ē-hâi; 




土地公，白目眉，
thóo-tī-kong, pe̍h ba̍k-bâi,




做人真正好款待。
tsò lâng tsin-tsiànn hó khuán-thāi.




第九課 人插花
Tē-káu khò Lâng tshah hue




人插花，你插草；
Lâng tshah hue, lí tshah tsháu; 




人抱嬰仔，你抱狗；
lâng phō enn-á, lí phō káu; 




人妝新娘，你妝阿不倒；
lâng tsng sin-niû, lí tsng a-put-tó; 




人戴新帽，你戴破畚斗；
lâng tì sin bō, lí tì phuà pùn-táu; 




人睏新眠床，你睏門跤口。
lâng khùn sin bîn-tshn̂g, lí khùn mn̂g-kha-kháu.




第十課 嬰仔唔唔睏
Tē-tsa̍p khò Enn-á onn-onn khùn




嬰仔搖，抱嬰仔來過橋，
Enn-á iô, phō enn-á lâi kuè-kiô, 




嬰仔乖，抱嬰仔入厝內。
enn-á kuai, phō enn-á ji̍p tshù-lāi. 




嬰仔唔唔睏，一暝大一寸；
enn-á onn-onn-khùn, tsi̍t mê tuā tsi̍t tshùn;




嬰仔唔唔惜，一暝大一尺。
enn-á onn-onn-sioh, tsi̍t mê tuā tsi̍t tshioh.




第十一課 一放雞
Tē-tsa̍p-it khò It pàng ke




一放雞，二放鴨，
It pàng ke, jī pàng ah, 




三分開，四相疊。
sann hun-khui, sì sio-tha̍h.




五搭胸，六拍手，七輾球。
Gōo tah hing, la̍k phah tshiú, tshit liàn kiû. 




八摸鼻，九咬耳，十食子；
Peh bong phīnn, káu kā hīnn, tsa̍p tsia̍h jí; 




十一挽喙齒，十二捏手指。
Tsa̍p-it bán tshuì-khí, tsa̍p-jī lia̍p tshiú-tsí. 




十三摸肚臍，十四放落來，
Tsa̍p-sann bong tōo-tsâi, tsa̍p-sì pàng --lo̍h-lâi, 




十五填落海。
tsa̍p-gōo thiām lo̍h-hái.




第十二課 年兜彼日
Tē-tsa̍p-jī khò Nî-tau hit ji̍t




年兜彼日，俺娘佮俺媽，
Nî-tau hit ji̍t, án-niâ kah án-má, 




發落拜拜真無閒，
hua̍t-lo̍h pài-pài tsin bô-îng, 




俺爸抑佇貼門聯。
án-pah ia̍h tī tah mn̂g-liân.




我佮阿兄，走出走入，
Guá kah a-hiann, tsáu tshut tsáu ji̍p, 




等欲分紅包，
tán beh pun âng-pau, 




兩人歡歡喜喜笑咪咪。
nn̄g lâng huann-huann-hí-hí tshiò-bî-bî.




俺媽講：「大人煩惱無錢，囡仔歡喜過年。」
Án-má kóng: “Tuā-lâng huân-ló bô tsînn, gín-á huann-hí kuè-nî.”




第十三課 天烏烏
Tē-tsa̍p-sann khò Thinn oo-oo




天烏烏，欲落雨，
Thinn oo-oo, beh lo̍h-hōo, 




俺公攑鋤頭，
án-kong gia̍h tî-thâu, 




落海巡水路。
lo̍h-hái sûn tsuí-lōo. 




掠著一尾竹甲魚，五斤五。
Lia̍h-tio̍h tsi̍t bué tik-kah-hî, gōo-kin-gōo. 




俺公煮魚糜，俺媽煎魚箍，
Án-kong tsú hî muê, án-má tsian hî-khoo, 




兩人無閒規半晡。
nn̄g lâng bô-îng kui puànn-poo.




第十四課 烏陰天
Tē-tsa̍p-sì khò Oo-im-thinn




烏陰天，透早時，
OO-im-thinn, thàu-tsá sî, 




規天的烏雲滿滿是；
kui thinn ê oo-hûn muá-muá-sī; 




無出日，也無雨，
bô tshut ji̍t, iā bô hōo, 




也袂寒，也袂熱。
iā bē kuânn, iā bē jua̍h. 




毋免流甲規身軀汗，
M̄ bián lâu kah kui-sin-khu kuānn, 




出門𨑨迌嘛快活。
tshut-mn̂g tshit-thô mā khuìnn-ua̍h.




第十五課 田嬰扛轎
Tē-tsa̍p-gōo khò Tshân-enn kng-kiō




天烏烏，欲落雨，
Thinn oo-oo, beh lo̍h-hōo, 




鯽仔魚，欲娶某；
tsit-á-hî, beh tshuā-bóo; 




墨賊做媒人，
ba̍k-tsa̍t tsò muê-lâng, 




章魚做查某。
tsiunn-hî tsò tsa-bóo. 




蟳攑燈，蝦放炮，
Tsîm gia̍h ting, hê pàng phàu, 




龜歕吹，鱉拍鼓。
ku pûn tshue, pih phah kóo. 




田嬰扛轎叫艱苦，
Tshân-enn kng-kiō kiò kan-khóo, 




水雞攑旗大腹肚。
tsuí-ke gia̍h kî tuā-pak-tóo.

