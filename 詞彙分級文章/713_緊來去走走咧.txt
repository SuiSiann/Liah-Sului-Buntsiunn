713 緊來去走走咧

學生捌問我講：
Ha̍k-sing bat mn̄g guá kóng: 

「老師你看起來氣色無啥好，
“Lāu-su lí khuànn --khí-lâi khì-sik bô siánn hó, 

是人無爽快是無？」
sī lâng bô sóng-khuài sī --bô?” 

無啊，
Bô --ah, 

食會落、
tsia̍h ē lo̍h, 

睏會去啊。
khùn ē khì --ah. 

斟酌想想咧，
Tsim-tsiok siūnn-siūnn--leh, 

可能是較少運動的款。
khó-lîng sī khah tsió ūn-tōng ê khuán. 

好啦，
Hó --lah, 

為著欲予家己較好看咧，
uī-tio̍h beh hōo ka-kī khah hó-khuànn --leh, 

決定逐工提早半點鐘peh起來運動。
kuat-tīng ta̍k kang thê-tsá puànn tiám-tsing peh --khí-lâi ūn-tōng. 

今欲運動矣，
Tann beh ūn-tōng --ah, 

啊欲做佗一款呢？
ah beh tsò tó tsi̍t khuán --neh? 

我的跤頭趺無啥好，
Guá ê kha-thâu-u bô siánn hó, 

毋敢做傷激烈的。
m̄ kánn tsò siunn kik-lia̍t --ê. 

拍太極拳我袂曉，
Phah thài-ki̍k-kûn guá bē-hiáu, 

跳舞無佮意，
thiàu-bú bô kah-ì, 

拍球閣較免想。
phah-kiû koh-khah bián siūnn. 

尾仔聽後生的建議，
Bué--á thiann hāu-senn ê kiàn-gī, 

這陣當時行的「緊行」，
tsit-tsūn tng sî-kiânn ê “kín kiânn”, 

對我應該上合軀。
tuì guá ing-kai siōng ha̍h-su. 

就按呢我開始透早去運動。
Tsiū-án-ne guá khai-sí thàu-tsá khì ūn-tōng. 

透早出門，
Thàu-tsá tshut-mn̂g, 

天色猶烏烏暗暗，
thinn-sik iáu oo-oo-àm-àm, 

空氣真好。
khong-khì tsin hó. 

路裡無啥人，
Lōo--lí bô siánn-lâng, 

因為逐家攏猶覕佇棉襀被內底。
in-uī ta̍k-ke lóng iáu bih tī mî-tsioh-phuē lāi-té. 

但是講無啥人，
Tān-sī kóng bô siánn lâng, 

其實公園內抑是學校的運動埕，
kî-si̍t kong-hn̂g-lāi ia̍h-sī ha̍k-hāu ê ūn-tōng-tiânn, 

嘛已經有袂少人，
mā í-king ū bē-tsió lâng, 

in早早起床佇咧走、
in tsá-tsá khí-tshn̂g tī-leh tsáu, 

佇咧運動矣。
tī-leh ūn-tōng --ah. 

運動是好代誌，
Ūn-tōng sī hó tāi-tsì, 

袂使急嘛袂使超過家己的負擔，
bē-sái kip mā bē-sái tshiau-kuè ka-kī ê hū-tam, 

毋過愛做會久長才實在。
m̄-koh ài tsò ē kú-tn̂g tsiah si̍t-tsāi. 

所以我的計畫是對厝裡行到學校，
Sóo-í guá ê kè-uē sī tuì tshù--lí kiânn kàu ha̍k-hāu, 

按學校的外圍仔行四輾。
àn ha̍k-hāu ê guā-uî-á kiânn sì liàn. 

六點進前愛轉來到厝，
La̍k tiám tsìn-tsîng ài tńg--lâi kàu tshù, 

按呢才會赴通去上班。
án-ne tsiah ē-hù thang khì siōng-pan. 

頭一輾沓沓仔行，
Thâu tsi̍t liàn ta̍uh-ta̍uh-á kiânn, 

輕輕鬆鬆無壓力。
khin-khin-sang-sang bô ap-li̍k. 

紲落來是行較緊咧，
Suà--lo̍h-lâi sī kiânn khah kín --leh, 

這時陣就感覺有淡薄仔喘矣。
tsit-sî-tsūn tō kám-kak ū tām-po̍h-á tshuán --ah. 

風向面吹來，
Hong hiòng bīn tshue--lâi, 

共額頭的凊汗𤆬走，
kā hia̍h-thâu ê tshìn-kuānn tshuā tsáu, 

身軀毋但袂感覺袂閣遐燒熱，
sin-khu m̄-nā bē kám-kak bē koh hiah sio-jua̍h, 

顛倒感覺真快活。
tian-tò kám-kak tsin khuìnn-ua̍h. 

等天拍殕仔光矣，
Tán thinn phah-phú-á-kng --ah, 

就那行那走，
tō ná kiânn ná tsáu, 

轉去厝裡。
tńg--khì tshù--lí. 

逐工去運動，
Ta̍k kang khì ūn-tōng, 

會搪著誠濟真趣味的人。
ē tn̄g-tio̍h tsiânn tsē tsin tshù-bī ê lâng. 

有一對老同姒仔，
Ū tsi̍t tuì lāu tâng-sāi-á, 

沿路攏咧講後生新婦的代誌，
iân-lōo lóng teh kóng hāu-senn sin-pū ê tāi-tsì, 

講到假油的事件就氣甲真歹聲嗽，
kóng kàu ké iû ê sū-kiānn tō khì kah tsin pháinn-siann-sàu, 

行佇in的後壁攏袂無聊。
kiânn tī in ê āu-piah lóng bē bô-liâu. 

猶有一个少年家，
Iáu ū tsi̍t ê siàu-liân-ke, 

毋管寒流偌凍，
m̄-kuán hân-liû guā tàng, 

攏是穿一領吊䘥仔爾爾，
lóng sī tshīng tsi̍t niá tiàu-kah-á niā-niā, 

真正是「囡仔人尻川三斗火」！
tsin-tsiànn sī “Gín-á-lâng kha-tshng sann táu hué”! 

另外，
Līng-guā, 

猶有一寡人七早八早毋是去運動的，
iáu ū tsi̍t-kuá lâng tshit-tsá-peh-tsá m̄ sī khì ūn-tōng --ê, 

是去咧做工課的，
sī khì teh tsò khang-khuè --ê, 

彼就是市府的清潔人員，
he tō sī tshī-hú ê tshing-kiat jîn-guân, 

in透早就咧掃塗跤。
in thàu-tsá tō teh sàu thôo-kha, 

看人咧運動，
khuànn lâng teh ūn-tōng, 

攏會相借問，
lóng ē sio-tsioh-mn̄g, 

講一聲「𠢕早！」
kóng tsi̍t siann “Gâu-tsá!” 

真心感謝這陣恬恬咧付出的人，
Tsin-sim kám-siā tsit tīn tiām-tiām teh hù-tshut ê lâng, 

因為有in的辛苦，
in-uī ū in ê sin-khóo, 

才予這个城市有美麗清氣的面容！
tsiah hōo tsit ê siânn-tshī ū bí-lē tshing-khì ê bīn-iông! 

逐工#四#點#四十#就予身體叫精神，
Ta̍k kang #sì# tiám #sì-tsa̍p# tō hōo sin-thé kiò tsing-sîn,

喊我緊來去走走運動運動咧。
hiàm guá kín lâi-khì tsáu-tsáu ūn-tōng ūn-tōng --leh. 

「老師，
“Lāu-su, 

你氣色袂䆀喔！」
lí khì-sik bē-bái --ooh!” 

往過上課半工爾爾，
Íng-kuè siōng-khò puànn kang niā-niā, 

就不時咧哈唏。
tō put-sî teh hah-hì. 

這馬，
Tsit-má, 

精氣神十足，
tsing khì sîn tsa̍p-tsiok, 

連跤頭趺嘛變較有力矣。
liân kha-thâu-u mā piàn khah ū-la̍t --ah. 

運動的好處真正愛家己去體會啦。
Ūn-tōng ê hó-tshù tsin-tsiànn ài ka-kī khì thé-huē --lah. 

講到遮，
Kóng kàu tsia, 

逐家明仔透早做陣來去走走咧ha̋nn！
ta̍k-ke bîng-á thàu-tsá tsò-tīn lâi-khì tsáu-tsáu--leh ha̋nn!

