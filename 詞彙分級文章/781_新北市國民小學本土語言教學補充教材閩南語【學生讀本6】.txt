781 新北市國民小學本土語言教學補充教材閩南語【學生讀本6】

里長伯仔	
Lí-tiúnn-peh--á

里長伯仔上骨力，	
Lí-tiúnn-peh--á siōng kut-la̍t,

街頭巷尾人人捌。	
ke-thâu-hāng-bué lâng lâng bat.

看著糞埽抾代先，	
Khuànn-tio̍h pùn-sò khioh tāi-sing.

水溝袂通隨時清。	
tsuí-kau bē thong suî-sî tshing.

里長伯仔上無閒，	
Lí-tiúnn-peh--á siōng bô-îng,

聯絡社區好感情。	
liân-lo̍k siā-khu hó kám-tsîng.

種花種草辦活動，	
tsìng hue tsìng tsháu pān ua̍h-tāng,

人人呵咾好風評。	
lâng lâng o-ló hó hong-phîng.

培墓	
Puē-bōng

清明培墓是古例，	
Tshing-bîng puē-bōng sī kóo lē,

誠心拜拜人真濟。	
sîng-sim pài-pài lâng tsin tsē.

囡仔兄，	
Gín-á-hiann,

提墓粿；	
the̍h bōng-kué;

序大人，	
sī-tuā-lâng,

捀牲醴。	
phâng sing-lé.

物件排予齊，	
Mi̍h-kiānn pâi hōo tsê,

金紙囥好勢。	
kim-tsuá khǹg hó-sè.

你攑香，	
Lí gia̍h hiunn,

我點火，	
guá tiám hué,

祈求祖先保庇咱大大細細。	
kî-kiû tsóo-sian pó-pì lán tuā-tuā-sè-sè.

跤踏車	
Kha-ta̍h-tshia

轎車四輪我兩輪，	
Kiau-tshia sì lián guá nn̄g lián,

節能減碳無烏煙。	
tsiat-lîng kiám-thuànn bô oo-ian.

後壁載人車會搟，	
Āu-piah tsài lâng tshia ē hián,

家己來騎較自然。	
ka-kī lâi khiâ khah tsū-jiân.

轎車四輪我兩輪，	
Kiau-tshia sì lián guá nn̄g lián,

節能減碳無烏煙。	
tsiat-lîng kiám-thuànn bô oo-ian.

行東往西足利便，	
Kiânn tang óng sai tsiok lī-piān,

定定運動較康健。	
tiānn-tiānn ūn-tōng khah khong-kiān.

講笑詼	
Kóng-tshiò-khue

#阿華#騎跤踏車咧運動，	
#A-huâ# khiâ kha-ta̍h-tshia teh ūn-tōng,

雄雄看著in阿伯佇頭前，	
hiông-hiông khuànn-tio̍h in a-peh tī thâu-tsîng,

就歡喜甲大聲喝：	
tō huann-hí kah tuā-siann huah:

「#二伯#！#二伯#！」	
“#Jī-peh#! #Jī-peh#!”

騎甲足倚的時陣，	
Khiâ kah tsiok uá ê sî-tsūn,

#阿華#才發現原來認毋著人矣！
#A-huâ# tsiah huat-hiān guân-lâi jīn m̄-tio̍h lâng --ah!

這時陣#阿華#反應誠緊，	
Tsit sî-tsūn #A-huâ# huán-ìng tsiânn kín,

就那騎那唸：	
tō ná khiâ ná liām:

「#28#！#28#！#29#！#30#！」	
“#28#! #28#! #29#! #30#!”

借冊	
Tsioh tsheh

老師，我想欲借這本冊。	
Lāu-su, guá siūnn-beh tsioh tsit pún tsheh.

好啊！你的借書證予我登記一下。	
Hó --ah! Lí ê tsioh-su-tsìng hōo guá ting-kì--tsi̍t-ē.

這本冊會當借幾工？	
Tsit pún tsheh ē-tàng tsioh kuí kang?

一擺會當借#七#工，若有需要，	
Tsi̍t pái ē-tàng tsioh #tshit# kang, nā ū su-iàu,

會當閣延#一#禮拜。
ē-tàng koh iân #tsi̍t# lé-pài.

按呢我知矣！	
Án-ne guá tsai --ah!

愛會記得，	
Ài ē-kì-tit,

借書證干焦本人會當使用，	
tsioh-su-tsìng kan-na pún-lâng ē-tàng sú-iōng,

袂使借予別人喔！	
bē-sái tsioh hōo pa̍t-lâng --ooh!

我知影啦！	
Guá tsai-iánn --lah!

多謝老師！	
To-siā lāu-su!

踅夜市	
Se̍h iā-tshī

暗時相招踅夜市，	
Àm-sî sio-tsio se̍h iā-tshī,

蚵仔煎、烘鰇魚、	
ô-á-tsian, hang jiû-hî,

李仔攕、牽糖絲， 	
lí-á-tshiám, khan thn̂g-si,

喙食物仔滿滿是。	
tshuì-tsia̍h-mi̍h-á muá-muá-sī.

播箍仔、撈金魚，	
Pòo khoo-á, hôo kim-hî,

拍珠仔台上趣味。	
phah tsu-á-tâi siōng tshù-bī.

百貨雜細攏便宜，	
Pah-huè tsa̍p-sè lóng pân-gî,

鬧熱滾滾到半暝。	
lāu-jia̍t-kún-kún kàu puànn-mê.

清明	
Tshing-bîng

清明時節雨紛紛，	
Tshing-bîng sî-tsiat ú hun-hun,

路上行人欲斷魂；	
lōo-siōng hîng-jîn io̍k tuān-hûn;

借問酒家何處有，	
tsià-būn tsiú-ka hô tshù iú,

牧童遙指杏花村。	
bo̍k-tông iâu tsí Hīng-hua-tshun.

讀冊	
Tha̍k-tsheh

#二嬸婆#愛讀冊，	
#Jī-tsím-pô# ài tha̍k-tsheh,

#ㄅ# #ㄆ# #ㄇ# #ㄈ#，
#p# #ph# #m# #f#,

唸做#p# #p# #m# #m#，
liām-tsò #p# #p# #m# #m#,

#ㄉ# #ㄊ# #ㄋ# #ㄌ#，
#t# #th# #n# #l#,

讀做#t# #t# #l# #l#；
tha̍k-tsò #t# #t# #l# #l#;

#p# #p# #m# #m#，
#p# #p# #m# #m#,

#t# #t# #l# #l#，
#t# #t# #l# #l#,

唸來唸去聽攏無。
liām lâi liām khì thiann lóng bô.

買賣對話
Bé-bē tuì-uē

「頭家，李仔攕#一#枝偌濟？」
“Thâu-ke, lí-á-tshiám #tsi̍t# ki guā-tsē?”

「#一#枝#二十#箍啦！」
“#Tsi̍t# ki #jī-tsa̍p# khoo --lah!”

「若買#三#枝敢有較俗？」
“Nā bé #sann# ki kám ū khah sio̍k?”

「#三#枝算你#五十#就好。」
“#Sann# ki sǹg lí #gōo-tsa̍p# tō hó.”

「按呢，我欲買#一百#箍。」
“Án-ne, guá beh bé #tsi̍t-pah# khoo.”

「好！隨共你包起來。」
“Hó! Suî kā lí pau --khí-lâi.”

