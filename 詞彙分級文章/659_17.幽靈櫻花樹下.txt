659 17.幽靈櫻花樹下

喔！
Ooh! 

原來你一直佮#權八#老師鬥陣喔！
Guân-lâi lí it-ti̍t kah #權八# lāu-su tàu-tīn --ooh! 

莫怪你無來上課。
Bo̍k-kuài lí bô lâi siōng-khò.

拜託咧，
Pài-thok --leh,

哪有心情來上課啦！
ná ū sim-tsîng lâi siōng-khò --lah!

按呢敢有揣著唅？
Án-ne kám ū tshē--tio̍h --hannh? 

彼个為著#權八#老師無法度做仙的人。
Hit ê uī-tio̍h #權八# lāu-su bô huat-tōo tsò sian ê lâng. 

袂當做仙是因為#權八#老師無愛人的能力是毋？
Buē-tàng tsò sian sī in-uī #權八# lāu-su bô ài lâng ê lîng-li̍k sī --m̄?

嗯？
Mh?

#權八#老師伊是毋是有佮意過啥人唅？
#權八# lāu-su i sī m̄ sī ū kah-ì kuè siánn-lâng --hannh? 

自出世了後就毋捌#嗎#？
Tsū tshut-sì liáu-āu tō m̄ bat #--mah#?

我哪會知影！
Guá ná ē tsai-iánn!

我捌咧書的頂懸看過，
Guá bat teh tsu ê tíng-kuân khuànn--kuè, 

人無法度對別人遐得著愛，
lâng bô huat-tōo tuì pa̍t-lâng hia tit-tio̍h ài, 

就無辦法付出愛喔！
tō bô pān-huat hù-tshut ài --ooh!

嗯？
Mh? 

敢有影唅？
Kám ū-iánn --hannh?

#權八#老師的爸爸、媽媽，
#權八# lāu-su ê pá-pah, má-mah, 

敢講一點仔就無疼伊是無？
kám kóng tsi̍t-tiám-á tō bô thiànn --i sī --bô?

敢按呢？
Kám án-ne?

唉，
Haih, 

#權八#老師我實在足同情伊的呢！
#權八# lāu-su guá si̍t-tsāi tsiok tông-tsîng --i --ê --neh! 

因為無人愛伊，
In-uī bô lâng ài --i, 

伊嘛袂當愛別人，
i mā buē-tàng ài pa̍t-lâng, 

足悲哀的。
tsiok pi-ai --ê.

拜託咧，
Pài-thok --leh, 

親像伊這款人，
tshan-tshiūnn i tsit khuán lâng, 

有啥物通好共可憐的啦，
ū siánn-mih thang hó kā khó-liân --ê --lah, 

我比伊閣較可憐千萬倍！
guá pí i koh-khah khó-liân tshian-bān puē! 

伊進前因為「無規矩」共我拍甲烏青激血，
I tsìn-tsîng in-uī “bô kui-kí” kā guá phah kah oo-tshinn kik-huih, 

然後嘛因為伊家己無法度規矩做仙，
liân-āu mā in-uī i ka-kī bô huat-tōo kui-kí tsò sian, 

毋知影共我惹偌濟麻煩咧！
m̄ tsai-iánn kā guá liá guā-tsuē mâ-huân --leh!

#一…一…一…一路#，
#一…一…一…一路#, 

敢講#權八#老師佇遮唅？
kám kóng #權八# lāu-su tī tsia --hannh?

著啊，
Tio̍h --ah,

一直攏嘛佇咧遮！
it-ti̍t lóng mā tī-leh tsia!

啊！
Ah! 

啊！
Ah! 

失禮啦！
Sit-lé --lah!

失禮啦！
Sit-lé --lah!

我毋是故意的啦！
Guá m̄ sī kòo-ì --ê --lah! 

失禮啦！
Sit-lé --lah! 

失禮啦！
Sit-lé --lah!

啊伊是去想著喔？
Ah i sī khì siūnn-tio̍h --ooh? 

啊拄才就共伊講你一直佮我鬥陣啊。
Ah tú-tsiah tō kā i kóng lí it-ti̍t kah guá tàu-tīn --ah.

猶毋過，
Iah-m̄-koh,

你拄才並無加上「而且阮這馬嘛鬥陣」這句話，
lí tú-tsiah pīng bô ka-siōng “Jî-tshiánn gún tsit-má mā tàu-tīn” tsit kù uē, 

所以無算是正確的表現方式。
sóo-í bô sǹg sī tsìng-khak ê piáu-hiān hong-sik.

哎唷，
Aih-ioh, 

我無愛管矣啦，
guá bô ài kuán --ah --lah, 

你這馬想欲去佗位？
lí tsit-má siūnn-beh khì tó-uī?

老師，
Lāu-su, 

這是啥人的墓唅？
tse sī siánn-lâng ê bōng --hannh?

花小姐……。
Hua sió-tsiá....

花小姐！
Hua sió-tsiá!

嗯？
Mh?

你看，
Lí khuànn, 

這花有媠無？
tse hue ū suí --bô? 

送你。
Sàng --lí.

嗯？
Mh? 

#優太郎#你哪會用得將櫻花挽落來咧？
#Iu-thài-lông# lí ná ē-īng-eh tsiong ing-hue bán --lo̍h--lâi --leh?

我欲哪有可能去挽咧，
Guá beh ná ū khó-lîng khì bán --leh, 

彼是我拄才抾著的。
he sī guá tú-tsiah khioh-tio̍h --ê.

騙人！
Phiàn --lâng!

是誠實的啊，
Sī tsiânn-si̍t --ê --ah, 

是你家己毋知影咧想啥物，
sī lí ka-tī m̄ tsai-iánn teh siūnn siánn-mi̍h, 

所以毋才無注意著我拄才咧抾花啊
sóo-í m̄-tsiah bô tsù-ì-tio̍h guá tú-tsiah leh khioh hue --ah

誠實的#嗎#？
Tsiânn-si̍t --ê #--mah#?

是啊！
Sī --ah!

彼个時陣，
Hit ê sî-tsūn, 

花小姐十六歲。
Hua sió-tsiá tsa̍p-la̍k huè.

啊你咧？
Ah lí --leh?

我十八歲。
Guá tsa̍p-pueh huè. 

而且我是師範學院的學生。
Lî-tshiánn guá sī su-huān ha̍k-īnn ê ha̍k-sing.

謼，
Hooh, 

想袂到喔，
siūnn bē kàu --ooh, 

你心肝內嘛有心愛的查某喔？
lí sim-kuann-lāi mā ū sim-ài ê tsa-bóo --ooh? 

若按呢我知影矣啦，
Nā án-ne guá tsai-iánn --ah --lah, 

就是因為你，
tiō sī in-uī lí, 

伊無法度做仙著無？
i bô huat-tōo tsò sian tio̍h --bô? 

恁兩个人是毋是變面矣唅？
Lín nn̄g ê lâng sī m̄ sī pìnn-bīn --ah --hannh?

花小姐、花小姐足細漢的時陣就失去伊的雙親，
Hua sió-tsiá, Hua sió-tsiá tsiok sè-hàn ê sî-tsūn tō sit-khì i ê siang-tshin, 

伊是去予in大伯扶養大漢的。
i sī khì hōo in tuā-peh hû-ióng tuā-hàn --ê.

你攏作穡做甲真晏？
Lí lóng tsoh-sit tsò kah tsin uànn?

嗯，
Mh, 

是啊！
sī --ah! 

我馬上著愛去服裝店，
Guá má-siōng tio̍h-ài khì ho̍k-tsong tiàm, 

猶閣有做衫仔店鬥相共。
ah koh ū tsò sann-á tiàm tàu-sann-kāng. 

嗯？
Mh?

伊的家境並毋是真好，
I ê ka-kíng pīng m̄ sī tsin hó, 

伊是一个真單純真古錐的查某囡仔。
i sī tsi̍t ê tsin tan-sûn tsin kóo-tsui ê tsa-bóo gín-á. 

阮兩个人定定佇咧彼欉「幽靈櫻花樹」的大櫻花樹下跤見面。
Gún nn̄g ê lâng tiānn-tiānn tī-leh hit tsâng “iu-lîng ing-hue-tshiū” ê tuā ing-hue-tshiū ē-kha kìnn-bīn.

有人來共你提親喔？
Ū lâng lâi kā lí thê-tshin --ooh? 

你是咧講啥物耍笑？
Lí sī leh kóng siánn-mih sńg-tshiò? 

而且是阮的親情，
Lî-tshiánn sī gún ê tshin-tsiânn, 

這號代誌我欲哪有可能答應！
tsit lō tāi-tsì guá beh ná ū khó-lîng tah-ìng!

嗯，
Mh, 

是誠實的，
sī tsiânn-si̍t --ê, 

in是昨暗暗時來講的，
in sī tsa-àm àm-sî lâi kóng --ê, 

後個月我就欲嫁去遐矣。
āu kò gue̍h guá tō beh kè khì hia --ah.

你共拒絕，
Lí kā kū-tsua̍t, 

按呢毋就好矣！
án-ne m̄ tiō hó --ah!

啥、啥？
Siánn, siánn? 

我欲哪會用得拒絕咧，
Guá beh ná ē-īng-eh kī-tsua̍t --leh, 

因為、因為逐家攏感覺這是一件袂䆀的姻緣，
in-uī, in-uī ta̍k-ke lóng kám-kak tse sī tsi̍t kiānn buē-bái ê in-iân, 

in攏替我足歡喜的呢！
in lóng thè guá tsiok huann-hí --ê --neh!

你哪會遮爾仔戇啦！
Lí ná ē tsiah-nī-á gōng --lah! 

你管伊歡喜抑無歡喜，
Lí kuán i huann-hí a̍h bô huann-hí, 

你若是無幸福，
lí nā sī bô hīng-hok, 

按呢有啥物意義咧？
án-ne ū siánn-mih ì-gī --leh? 

你敢誠實欲愛按呢？
Lí kám tsiânn-si̍t beh ài án-ne?

敢講你認為你若嫁予彼个老歲仔，
Kám kóng lí līn-uî lí nā kè hōo hit ê lāu-huè-á, 

以後你的日子會過了真幸福是無？
í-āu lí ê ji̍t-tsí ē kuè liáu tsin hīng-hok sī --bô?

我感覺真幸福啊。
Guá kám-kak tsin hīng-hok --ah. 

我若嫁去遐，
Guá nā kè khì hia, 

就是好額人的某矣，
tiō sī hó-gia̍h-lâng ê bóo --ah, 

使用人毋知有偌濟的咧，
sú-iōng-lâng m̄ tsai ū guā-tsē --ê --leh, 

就敢若做夢仝款。
tiō kán-ná tsuè-bāng kāng-khuán.

你騙人！
Lí phiàn --lâng! 

而且，我若嫁去遐了後，
Lî-tshiánn, guá nā kè khì hia liáu-āu, 

我就會用得佮#優太郎#做親情矣，
guá tō ē-īng-eh kah #Iu-thài-lông# tsò tshin-tsiânn --ah,

敢毋是咧？
kám m̄ sī --leh? 

按呢生，
Án-ne-sinn, 

以後我就佮你仝姓矣啊，
í-āu guá tō kah lí kāng sènn --ah --ah, 

若會當按呢，
nā ē-tàng án-ne, 

敢毋是足好的？
kám m̄ sī tsiok hó --ê? 

所以，以後你嘛愛用功讀冊，
Sóo-í, í-āu lí mā ài iōng-kong tha̍k-tsheh, 

以優秀的成績畢業，
í iu-siù ê sîng-tsik pit-gia̍p, 

做一个好老師。
tsò tsi̍t ê hó lāu-su.

花小姐！
Hua sió-tsiá! 

可惡！
Khónn-ònn!

老爸、老母所講的話就敢若聖旨仝款，
Lāu-pē, lāu-bú sóo kóng ê uē tō kán-ná sìng-tsí kāng-khuán, 

絕對袂用得忤逆的。
tsua̍t-tuì bē-īng-eh ngóo-gi̍k --ê. 

佇咧彼个時代，
Tī-leh hit ê sî-tāi, 

結婚嘛無個人的自由。
kiat-hun mā bô kò-jîn ê tsū-iû.

所以到尾仔花小姐就去嫁予別的查埔人，
Sóo-í kàu bé--á Hua sió-tsiá tō khì kè hōo pa̍t ê tsa-poo-lâng, 

啊你嘛去做老師咧教學生著無？
ah lí mā khì tsò lāu-su leh kà ha̍k-sing tio̍h --bô?

彼个時陣。
Hit ê sî-tsūn. 

我嘛是有爭取過。
Guá mā sī ū tsing-tshú kuè.

你是毋是起痟矣？
Lí sī m̄ sī khí-siáu --ah?

你竟然想欲娶彼个查某囡仔，
Lí kìng-jiân siūnn-beh tshuā hit ê tsa-bóo gín-á, 

無彩我共你飼甲遮大漢，
bô-tshái guá kā lí tshī kah tsiah tuā-hàn, 

你講這啥物痟話啊！
lí kóng tse siánn-mih siáu-uē --ah!

你遮爾大聲，
Lí tsiah-nī tuā-siann, 

等咧心臟病又閣夯起來矣。
tán --leh sim-tsōng-pēnn iū-koh giâ --khí-lâi --ah.

花小姐伊今年才十六歲爾爾，
Hua sió-tsiá i kin-nî tsiah tsa̍p-la̍k huè niā-niā, 

結果伊欲嫁的彼个人攏已經四十二歲矣，
kiat-kó i beh kè ê hit ê lâng lóng í-king sì-tsa̍p-jī huè --ah, 

而且佇咧外口猶閣有查某人。
lî-tshiánn tī-leh guā-kháu iah koh ū tsa-bóo-lâng.

你閣掠準你講的攏著啦，
Lí koh lia̍h-tsún lí kóng --ê lóng tio̍h --lah, 

彼个查某囡仔已經十六歲矣，
hit ê tsa-bóo gín-á í-king tsa̍p-la̍k huè --ah, 

這又閣按怎？
tse iū-koh án-tsuánn? 

這嫁人嘛是真正常的代誌啊，
Tse kè --lâng mā sī tsin tsìng-siông ê tāi-tsì --ah, 

而且翁仔某年歲若差愈濟，
lî-tshiánn ang-á-bóo nî-huè nā tsha lú tsē,

毋才有法度久久長長。
m̄-tsiah ū huat-tōo kú-kú-tn̂g-tn̂g.

#優太郎#，
#Iu-thài-lông#, 

對方是一个好額人呢，
tuì-hong sī tsi̍t ê hó-gia̍h-lâng --neh, 

雖然是閣再娶，
sui-liân sī koh-tsài tshuā, 

猶毋過嘛是袂䆀啊。
iah-m̄-koh mā sī bē-bái --ah.

不管外口有偌濟查某人，
Put-kuán guā-kháu ū guā-tsē tsa-bóo-lâng, 

只要光明正大娶入門，
tsí-iàu kong-bîng-tsìng-tāi tshuā ji̍p-mn̂g, 

生的囝就會當繼承家業，
senn ê kiánn tō ē-tàng kè-sîng ka-gia̍p, 

就算你這馬想欲共阻擋，
tiō sǹg lí tsit-má siūnn-beh kā tsóo-tòng,

嘛已經傷慢矣，
mā í-king siunn bān --ah, 

因為後日就欲娶矣啦！
in-uī āu--ji̍t tō beh tshuā --ah --lah! 

後日！
Āu--ji̍t!

因為希望趕緊娶入門，
In-uī hi-bāng kuánn-kín tshuā ji̍p-mn̂g, 

所以共日子提早矣。
sóo-í kā ji̍t-tsí thê-tsá --ah.

而且聽講若毋是日子較䆀，
Lî-tshiánn thiann-kóng nā m̄ sī ji̍t-tsí khah bái, 

無一定明仔載就娶入門矣啦！
bô-it-tīng bîn-á-tsài tō tshuā ji̍p-mn̂g --ah --lah!

啥貨啊？
Siánn-hè --ah?

你共我聽予好，
Lí kā guá thiann hōo hó, 

袂使閣講這種戇話矣，
buē-sái koh kóng tsit tsióng gōng uē --ah, 

話閣講倒轉來，
uē koh kóng tò-tńg--lâi, 

伊一旦若嫁出去，
i it-tàn nā kè tshut--khì, 

你一定會冷靜的。
lí it-tīng ē líng-tsīng --ê.

後日、後日！
Āu--ji̍t, āu--ji̍t!

呃？
Eh?

#優太郎#你欲去佗位？
#Iu-thài-lông# lí beh khì tó-uī?

莫管伊矣！
Mài kuán --i --ah!

猶毋過。
Iah-m̄-koh.

#優太郎#。
#Iu-thài-lông#.

花小姐，
Hua sió-tsiá, 

好矣啦，
hó --ah --lah, 

你毋通閣洗矣。
lí m̄-thang koh sé --ah.

發生啥物代誌是毋，
Huat-sing siánn-mih tāi-tsì sī --m̄, 

#優太郎#？
#Iu-thài-lông#?

你綴我走！
Lí tè guá tsáu!

咱離開遮，
Lán lî-khui tsia, 

我決定就干焦你佮我兩个人。
guá kuat-tīng tō kan-na lí kah guá nn̄g ê lâng.

阮決定隔轉工禮拜就欲走矣，
Gún kuat-tīng keh-tńg-kang lé-pài tō beh tsáu --ah, 

阮約定佇咧隔轉工黃昏的時陣，
gún iok-tīng tī-leh keh-tńg-kang hông-hun ê sî-tsūn, 

佇咧幽靈櫻花樹跤見面。
tī-leh iu-lîng ing-hue-tshiū-kha kìnn-bīn.

我已經欲離開遮矣，
Guá í-king beh lī-khui tsia --ah,

以後的代誌就愛交予小弟in去處理矣。
 í-āu ê tāi-tsì tō ài kau hōo sió-tī in khì tshú-lí --ah.

#優太郎#、#優太郎#！
#Iu-thài-lông#, #Iu-thài-lông#! 

哎唷#優太郎#、#優太郎#恁爸爸伊。
Aih-ioh #Iu-thài-lông#, #Iu-thài-lông# lín pá-pah i.

你講爸爸伊按怎？
Lí kóng pá-pah i án-nuá?

恁爸爸的心臟病發作矣啦！
Lín pá-pah ê sim-tsōng-pēnn huat-tsok --ah --lah!

啊！
Ah! 

媽，
Ma, 

藥仔咧？
io̍h-á --leh?

已經予伊啉落去矣，
Í-king hōo i lim --lo̍h--khì --ah, 

猶毋過比平常較嚴重。
iah-m̄-koh pí pîng-siông khah giâm-tiōng.

爸，
Pa, 

你愛較振作一下！
lí ài khah tsín-tsok --tsi̍t-ē!

欲按怎才好！
Beh án-nuá tsiah hó? 

今仔日是禮拜，
Kin-á-ji̍t sī lé-pài,

店內閣無人。
tiàm-lāi koh bô lâng.

你放心，
Lí hòng-sim, 

我這馬就去叫醫生來。
guá tsit-má tō khì kiò i-sing lâi.

去叫醫生？
Khì kiò i-sing?

猶毋過今仔日是禮拜呢！
Iah-m̄-koh kin-á-ji̍t sī lé-pài --neh!

你放心啦，
Lí hòng-sim --lah, 

我一定會想辦法叫醫生來。
guá it-tīng ē siūnn pān-huat kiò i-sing lâi.

足無意思的呢，
Tsiok bô ì-sù --ê --neh, 

是按怎專工欲揀這个時間啦，
sī án-nuá tsuan-kang beh kíng tsit ê sî-kan --lah, 

而且閣偏偏仔去拄著禮拜，
lî-tshiánn koh phian-phian-á khì tú-tio̍h lé-pài, 

謼唷，
hooh-ioh, 

有夠衰的啦！
ū-kàu sue --ê --lah!

醫生！
I-sing! 

我是合田啦，
Guá sī Ha̍h-tiân --lah, 

阮爸爸心臟病發作矣，
gún pá-pah sim-tsōng-pīnn huat-tsok --ah, 

醫生。
i-sing.

醫生，
I-sing, 

我拜託你啦！
guá pài-thok --lí --lah!

醫生，
I-sing, 

開門啊！
khui-mn̂g --ah!

醫生、醫生，
I-sing,i-sing, 

開門啊，
khui-mn̂g --ah,

醫生、醫生！
i-sing, i-sing!

哎啊，
Aih-ah, 

吵死矣，
tshá--sí --ah, 

啥物代誌啦？
siánn-mih tāi-tsì --lah?

我爸爸。
Guá pá-pah.

Mh，
Mh, 

已經無要緊矣，
í-king bô iàu-kín --ah, 

好佳哉有緊趕到位。
hó-ka-tsài ū kín kuánn kàu uī. 

我會先共注射，
Guá ē sing kā tsù-siā, 

等到若穩定，
tán kàu nā ún-tīng, 

才閣請恁𤆬伊去予固定的醫生看。
tsiah koh tshiánn lín tshuā i khì hōo kòo-tīng ê i-sing khuànn.

多謝你，
To-siā --lí, 

醫生，
i-sing, 

多謝！
to-siā!

Huh，
Huh, 

唉唷，
haih-ioh, 

實在有夠好的呢！
si̍t-tsāi ū-kàu hó --ê --neh! 

若按呢，
Nā án-ne, 

佮花小姐的約定，
kah Hua sió-tsiá ê iok-tīng, 

尾仔變做按怎唅？
bé--á piàn-tsò án-nuá --hannh?

#優太郎#？
#Iu-thài-lông#? 

阿姆，是你。
A-ḿ, sī lí.

好佳哉，
Hó-ka-tsài,

佳哉你猶未走，
ka-tsài lí ah-bē tsáu, 

假使你若正經走矣，
ká-sú lí nā tsìng-king tsáu --ah,

代誌就無法度挽回矣。
tāi-tsì tō bô huat-tōo bán-huê --ah. 

花小姐，
Hua sió-tsiá, 

趁猶未有人知影，
thàn ah-buē ū lâng tsai-iánn, 

你緊轉去
lí kín tńg--khì

花小姐、花小姐、花小姐你佇佗位啊！
Hua sió-tsiá, Hua sió-tsiá, Hua sió-tsiá lí tī tó-uī --ah! 

花小姐！
Hua sió-tsiá!

#優太郎#先生，
#Iu-thài-lông# sian-sinn, 

你毋通按呢啦，
lí m̄-thang án-ne --lah, 

較安靜一點仔好無？
khah an-tsīng tsi̍t-tiám-á hó --bô?

花小姐、花小姐、花小姐、花小姐、花小姐！
Hua sió-tsiá, Hua sió-tsiá, Hua sió-tsiá, Hua sió-tsiá, Hua sió-tsiá!

假使你若正經為伊設想，
Ká-sú lí nā tsìng-king uī i siat-sióng, 

我拜託你。
guá pài-thok --lí.

花小姐、花小姐！
Hua sió-tsiá, Hua sió-tsiá!

你若踮遮繼續大細聲，
Lí nā tiàm tsia kè-sio̍k tuā-sè-siann, 

花小姐是會予人當做歹查某咧看待呢，
Hua sió-tsiá sī ē hōo lâng tòng-tsò pháinn tsa-bóo teh khuànn-thāi --neh, 

伊本來應該得著的幸福嘛會無去呢！
i pún-lâi ing-kai tit-tio̍h ê hīng-hok mā ē bô--khì --neh!

你放心，
Lí hòng-sim, 

我一定有法度予伊幸福的！
guá it-tīng ū huat-tōo hōo i hīng-hok --ê!

已經傷慢矣啦！
Í-king siunn bān --ah --lah! 

彼个囡仔已經無佇咧遮矣，
Hit ê gín-á í-king bô tī-leh tsia --ah, 

你知無？
lí tsai --bô? 

伊已經出發矣，
I í-king tshut-huat --ah, 

頭拄仔對方已經派人共伊接走矣。
thâu-tú-á tuì-hong í-king phài lâng kā i tsiap-tsáu --ah. 

為啥物、為啥物你講的話你欲來反背，
Uī siánn-mih, uī siánn-mih lí kóng ê uē lí beh lâi huán-puē, 

無欲照約束行？
bô beh tsiàu iok-sok kiânn? 

假使講你家己若有去，
Ká-sú kóng lí ka-kī nā ū khì, 

代誌嘛袂變甲按呢啊！
tāi-tsì mā bē piàn kah án-ne --ah!

啊！
Ah!

佇咧代誌發生的隔轉工，
Tī-leh tāi-tsì huat-sing ê keh-tńg-kang, 

我就決定欲離開阮兜，
guá tō kuat-tīng beh lī-khui gún tau, 

然後，
liân-āu, 

我去一个真遠的所在，
guá khì tsi̍t ê tsin hn̄g ê sóo-tsāi, 

無偌久以後，
bô guā kú í-āu, 

我已經攏安定落來矣。
guá í-king lóng an-tīng --lo̍h-lâi --ah.

少年的啊，
Siàu-liân--ê --ah,

有你的電報喔，
ū lí ê tiān-pò --ooh, 

來。
lâi.

啊！
Ah!

我收著in阿姆發予我的電報，
Guá siu--tio̍h in a-ḿ huat hōo guá ê tiān-pò, 

彼个時陣咧流行感冒，
hit ê sî-tsūn leh liû-hîng kám-mōo, 

我一直咧怨恨我家己哪會走甲遮爾遠，
guá it-ti̍t leh uàn-hūn guá ka-kī ná ē tsáu kah tsiah-nī hn̄g, 

我想盡辦法想欲趕轉去，
guá siūnn tsīn pān-huat siūnn-beh kuánn --tńg-khì, 

猶毋過花小姐已經過身去矣。
iah-m̄-koh Hua sió-tsiá í-king kuè-sin--khì --ah. 

不管按怎，
Put-kuán án-nuá, 

我攏無應該離開伊，
guá lóng bô ing-kai lī-khui --i, 

只要會當繼續活落去，
tsí-iàu ē-tàng kè-sio̍k ua̍h lo̍h--khì, 

就算講嫁予別人嘛攏無要緊，
tiō sǹg kóng kè hōo pa̍t-lâng mā lóng bô iàu-kín, 

我失去比我家己閣較重要的人，
guá sit-khì pí guá ka-kī koh-khah tiōng-iàu ê lâng, 

凡勢佇咧彼个時陣，
huān-sè tī-leh hit ê sî-tsūn, 

我的心嘛佮伊鬥陣死去矣，
guá ê sim mā kah i tàu-tīn sí--khì --ah, 

我實在足後悔，
guá si̍t-tsāi tsiok hiō-hué, 

是按怎佇咧彼當時我竟然無堅持落去。
sī án-nuá tī-leh hit-tong-sî guá kìng-liân bô kian-tshî lo̍h--khì.

猶毋過花小姐猶未做仙呢，
Iáu-m̄-koh Hua sió-tsiá iah-bē tsò sian --neh, 

啊是愛去佗才會揣著伊啦？
ah sī ài khì tó tsiah ē tshuē-tio̍h i --lah? 

伊人啊無佇咧遮啊，
I lâng ah bô tī-leh tsia --ah,

奇怪呢！
kî-kuài --neh!

敢講是佇咧
Kám kóng sī tī-leh

幽靈櫻花樹！
iu-lîng ing-hue-tshiū!

老師，
Lāu-su, 

一定是按呢無毋著啦！
it-tīng sī án-ne bô m̄-tio̍h --lah! 

恁毋是講好欲佇咧遐見面？
Lín m̄ sī kóng-hó beh tī-leh hia kìnn-bīn?

明仔載禮拜，
Bîn-á-tsài lé-pài, 

佇咧黃昏的時陣，
tī-leh hông-hun ê sî-tsūn,

咱約佇咧幽靈櫻花樹跤！
lán iok tī-leh iu-lîng ing-hue-tshiū-kha!

猶毋過這个約束已經經過五十年矣，
Iah-m̄-koh tsit ê iok-sok í-king king-kè gōo-tsa̍p nî --ah,

佇咧遐。
tī-leh hia.

你放心啦，
Lí hòng-sim --lah, 

你家己共伊講「愛佇咧遐等我喔！」所以乎，
lí ka-kī kā i kóng “Ài tī-leh hia tán --guá --ooh!” sóo-í --honnh, 

去遐揣一定妥當的啦！
khì hia tshuē it-tīng thò-tòng --ê --lah!

想袂到會變做按呢。
Siūnn bē kàu ē piàn-tsuè án-ne.

你彼个時陣是按怎無趕去揣伊啦，
Lí hit ê sî-tsūn sī án-nuá bô kuánn khì tshē --i --lah, 

毋是我咧講的啦，
m̄ sī guá leh kóng --ê --lah, 

老師啊，
lāu-su --ah, 

你實在有夠超過的啦，
lí si̍t-tsāi ū-kàu tshiau-kuè --ê --lah, 

毋管你有啥物理由，
m̄-kuán lí ū siánn-mih lí-iû, 

竟然無去遵守遐爾重要的約定，
kìng-liân bô khì tsun-siú hiah-nī tiōng-iàu ê iok-tīng, 

結果予代誌舞甲遐爾無法度收拾，
kiat-kó hōo tāi-tsì bú kah hiah-nī bô huat-tōo siu-si̍p, 

換做阮這寡學生仔，
uānn-tsò gún tsit kuá ha̍k-sing-á, 

若是上課小可遲到一下，
nā sī siōng-khò sió-khuá tî-tò --tsi̍t-ē, 

你就共阮拍甲糜糜卯卯，
lí tō kā gún phah kah mi-mi-mauh-mauh, 

這條數是欲按怎算唅？
tsit tiâu siàu sī beh án-nuá sǹg --hannh? 

差別哪會遮大啦！
Tsha-pia̍t ná ē tsiah tuā --lah!

你聽予清楚，
Lí thiann hōo tshing-tshó, 

佇咧黃昏的時陣，
tī-leh hông-hun ê sî-tsūn, 

你就佮平常時仝款講欲出來買物件，
lí tō kah pîng-siông-sî kāng-khuán kóng beh tshut-lâi bé mi̍h-kiānn, 

你愛用行的喔！
lí ài iōng kiânn --ê --ooh!

花小姐。
Hua sió-tsiá.

行李攏免紮，
Hîng-lí lóng bián tsah, 

只要你、只要你一个人來就好矣。
tsí-iàu lí, tsí-iàu lí tsi̍t ê lâng lâi tiō hó --ah.

喂！
Ueh! 

小等我一下啦，
Sió-tán --guá --tsi̍t-ē --lah, 

我啊袂曉飛啊，
guá ah bē-hiáu pue --ah, 

莫走遐爾緊啦！
mài tsáu hiah-nī kín --lah!

我一定會想辦法。
Guá it-tīng ē siūnn pān-huat.

叫你小等我一下，
Kiò lí sió-tán --guá --tsi̍t-ē, 

你是無聽著是無啦？
lí sī bô thiann--tio̍h sī --bô --lah? 

走甲遐爾著急，
Tsáu kah hiah-nī tio̍h-kip, 

害我這馬腹肚怪怪呢！
hāi guá tsit-má pak-tóo kuài-kuài --neh!

假使講伊若真正佇遐。
Ká-sú kóng i nā tsin-tsiànn tī hia. 

Mh？
Mh? 

伊這馬看起來有夠認真的呢。
I tsit-má khuànn --khí-lâi ū-kàu jīn-tsin --ê --neh. 

哎唷，
Aih-ioh, 

速度愈來愈緊矣啦。
sok-tōo lú lâi lú kín --ah --lah. 

哎哎哎，
Aih aih aih, 

你是按怎啦，
lí sī án-nuá --lah, 

哪會雄雄擋起來？
ná ē hiông-hiông tòng --khí-lâi?

對遮斡過去，
Uì tsia uat --kè-khì, 

就會當看著幽靈櫻花樹矣。
tō ē-tàng khuànn-tio̍h iu-lîng ing-hue-tshiū --ah.

喔！
Ooh!

佇咧花小姐過身去了後，
Tī-leh Hua sió-tsiá kè-sin --khì liáu-āu, 

這欉櫻花樹已經有幾十年無閣開花矣。
tsit tsâng ing-hue-tshiū í-king ū kuí tsa̍p nî bô koh khui-hue --ah.

唉唷，
Haih-ioh, 

櫻花有開抑是無開哪有啥要緊啦，
ing-hue ū khui iah-sī bô khui ná ū siánn iàu-kín --lah, 

而且這馬是熱天啊。
lî-tshiánn tsit-má sī jua̍h-thinn --ah. 

喔，
Ooh, 

這馬合田選手開始咧緊張矣喔，
tsit-má Ha̍h-tiân suán-tshiú khai-sí leh kín-tiunn --ah --ooh, 

而且看會出來，
lî-tshiánn khuànn ē tshut--lâi, 

伊已經緊張甲強欲滲尿矣喔，
i í-king kín-tiunn kah kiōng-beh siàm-jiō --ah --ooh, 

伊佮花小姐敢會當閣相逢？
i kah Hua sió-tsiá kám ē-tàng koh siong-hông? 

是會佮花小姐閣做伙，
Sī ē kah Hua sió-tsiá koh tsò-hué, 

抑是會失望咧？
iah-sī ē sit-bōng --leh? 

一切就交予命運來安排。
It-tshè tō kau hōo miā-ūn lâi an-pâi. 

老師啊，
Lāu-su --ah, 

敢愛我替你去看覓咧？
kám ài guá thè lí khì khuànn-māi --leh?

毋免，
M̄-bián, 

無要緊啦！
bô iàu-kín --lah!

啊無要緊啦，
Ah bô iàu-kín --lah, 

若是無佇咧遮，
nā sī bô tī-leh tsia, 

咱才去別的所在揣嘛。
lán tsiah khì pa̍t ê sóo-tsāi tshē --mah.

不管發生啥物代誌，
Put-kuán huat-sing siánn-mih tāi-tsì, 

佇咧日頭落山進前，
tī-leh li̍t-thâu lo̍h-suann tsìn-tsîng, 

我一定會趕到幽靈櫻花樹，
guá it-tīng ē kuánn kàu iu-lîng ing-hue-tshiū, 

咱就按呢講定矣喔，
lán tō án-ne kóng-tiānn --ah --ooh, 

花小姐。
Hua sió-tsiá.

花小姐！
Hua sió-tsiá!

我一定會去的、我一定會去的！
Guá it-tīng ē khì --ê, guá it-tīng ē khì --ê!

花小姐，
Hua sió-tsiá, 

不管是天邊海角，
put-kuán sī thinn-pinn hái-kak, 

我攏一定會𤆬你去，
guá lóng it-tīng ē tshuā lí khì, 

只有咱兩个人爾爾。
tsí-ū lán nn̄g ê lâng niā-niā.

實在是有夠媠的喔，
Si̍t-tsāi sī ū-kàu suí --ê --ooh, 

應該講乎是十年才有一遍，
ing-kai kóng --honnh sī tsa̍p nî tsiah ū tsi̍t piàn, 

啊毋著啦，
ah m̄-tio̍h --lah, 

應該是講一百年才有一遍，
ing-kai sī kóng tsi̍t-pah nî tsiah ū tsi̍t piàn,

唉唷絕對是恁逐家攏無法度想會到的啦，
haih-ioh tsua̍t-tuì sī lín ta̍k-ke lóng bô huat-tōo siūnn ē kàu --ê --lah, 

彼櫻花誠實開甲規欉樹仔滿滿是喔，
he ing-hue tsiânn-si̍t khui kah kui tsâng tshiū-á muá-muá-sī --ooh, 

若毋信恁看，
nā m̄ sìn lín khuànn, 

花瓣就是證據啦。
hue-bān tō sī tsìng-kù --lah. 

我咧？
Guá --leh? 

啊物件咧？
Ah mi̍h-kiānn --leh?

飯桶，
Pn̄g-tháng, 

今這馬遮爾燒熱，
tann tsit-má tsiah-nī sio-jua̍h, 

是佗一欉櫻花樹會開花啦？
sī tó tsi̍t tsâng ing-hue-tshiū ē khui-hue --lah? 

唅？
Hannh?

啊臭彈免本錢，
Ah tshàu-tuānn bián pún-tsînn, 

啊囡仔人按呢凊彩講講咧，
ah gín-á-lâng án-ne tshìn-tshái kóng-kóng--eh, 

你毋就講一个人較會信的。
lí m̄ tō kóng tsi̍t ê lâng khah ē sìn --ê.

就是講meh！
Tiō sī kóng --meh! 

就算講是欲講白賊，
Tō sǹg kóng sī beh kóng-pe̍h-tsha̍t, 

按呢講嘛傷譀。
án-ne kóng mā siunn hàm.

#一路#啊，
#一路# --ah, 

⿰下昏暗不准你食暗頓，
i̋ng-àm put-tsún lí tsia̍h àm-tǹg, 

有聽著無！
ū thiann--tio̍h --bô!

是按怎袂用得食飯，
Sī án-nuá bē-īng-eh tsia̍h-pn̄g, 

你這个oo-bá-sáng有夠超過的啦！
lí tsit ê oo-bá-sáng ū-kàu tshiau-kuè --ê --lah!

