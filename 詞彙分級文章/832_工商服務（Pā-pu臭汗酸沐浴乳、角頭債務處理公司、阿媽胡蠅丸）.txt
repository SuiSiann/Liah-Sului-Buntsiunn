832 工商服務（Pā-pu臭汗酸沐浴乳、角頭債務處理公司、阿媽胡蠅丸）

喔！
Ooh! 

天氣有夠熱，
Thinn-khì ū kàu lua̍h,

啊你閣咧用彼種，
 ah lí koh leh iōng hit tsióng, 

洗起來會𣻸𣻸黏黏芳kòng-kòng，
sé --khí-lâi ē siûnn-siûnn liâm-liâm phang-kòng-kòng,

親像查某人的#沐浴乳#喔，
 tshin-tshiūnn tsa-bóo-lâng ê #沐浴乳# --ooh,

我是恆春的，
guá sī Hîng-tshun--ê, 

我推薦上讚，
guá thui-tsiàn siōng tsàn,

查埔人專用「Pā-pu臭汗酸#沐浴乳#」。
 tsa-poo-lâng tsuan-iōng “Pā-pu tshàu-kuānn-sng #沐浴乳#”.

「Pā-pu臭汗酸#沐浴乳#」洗起來袂油油𣻸𣻸，
 “Pā-pu tshàu-kuānn-sng #沐浴乳#” sé --khí-lâi bē iû-iû siûnn-siûnn, 

「Pā-pu臭汗酸#沐浴乳#」特別添加了查埔人穿十工毋捌洗過的內衫原汁，
“Pā-pu tshàu-kuānn-sng #沐浴乳#” ti̍k-pia̍t thiam-ka liáu tsa-poo-lâng tshīng tsa̍p kang m̄-bat sé--kuè ê lāi-sann guân-tsiap, 

獨特查埔人的臭汗酸味，
to̍k-ti̍k tsa-poo-lâng ê tshàu-kuānn-sng-bī,

予你更加有查埔人的氣概。
 hōo lí kìng-ka ū tsa-poo-lâng ê khì-khài. 

我是恆春的！
Guá sī Hîng-tshun--ê! 

我逐工愛用「Pā-pu臭汗酸#沐浴乳#」。
Guá ta̍k kang ài iōng “Pā-pu tshàu-kuānn-sng #沐浴乳#”. 

「Pā-pu臭汗酸#沐浴乳#」沙茶口味，
“Pā-pu tshàu-kuānn-sng #沐浴乳#” sa-te kháu-bī, 

蒜頭口味，
suàn-thâu kháu-bī, 

近期推出，
kīn-kî thui-tshut, 

敬請期待！
kìng tshiánn kî-thāi!




今夜又閣咧落雨，
Kim-iā iu-koh teh lo̍h-hōo,

親像你離開我，
 tshin-tshiūnn lí lī-khui guá,

彼个暗暝，
 hit ê àm-mî,

你有講過，
 lí ū kóng--kuè, 

你真緊就會倒轉來，
lí tsin kín tō ē tò-tńg--lâi, 

實現你的諾言。
si̍t-hiān lí ê lo̍k-giân. 

想袂到，
Siūnn bē kàu, 

當我全部獻予你，
tng guá tsuân-pōo hiàn hōo --lí, 

你就一去不回頭，
lí tiō it khì put huê-thâu, 

你哪會遮爾無良心呢，
lí ná ē tsiah-nī bô liông-sim --neh,

彼是恁祖媽的血汗錢，
 he sī lín tsóo-má ê hueh-kuānn-tsînn,

你共我還錢來啊！
 lí kā guá hîng tsînn lâi --ah! 

各位聽官，
Kok-uī thiann kuann, 

若有債務的糾紛呢，
nā ū tsè-bū ê kiù-hun --neh,

緊揣咱「角頭債務處理公司」。
 kín tshuē lán “Kak-thâu tsè-bū tshú-lí kong-si”. 

「角頭債務處理公司」信用可靠，
“Kak-thâu tsè-bū tshú-lí kong-si” sìn-iōng khó-khò,

效率好，
 hāu-lu̍t hó, 

若是討數毋是紮銃就是紮刀，
nā-sī thó-siàu m̄ sī tsah tshìng tō sī tsah to, 

所到之處，
sóo kàu tsi tshù,

毋捌討無。
 m̄-bat thó bô. 

「角頭債務處理公司」地址高雄市風化區烏道不歸路五號服務電話#ABC#543543，
“Kak-thâu tsè-bū tshú-lí kong-si” tē-tsí Ko-hiông-tshī hong-huà-khu oo-tō put-kui lōo gōo hō ho̍k-bū tiān-uē #ABC#543543, 

#ABC#543543「角頭債務處理公司」。
#ABC#543543 “Kak-thâu tsè-bū tshú-lí kong-si”.




少年人行老歲仔運，
Siàu-liân-lâng kiânn lāu-huè-á ūn, 

垂頭喪氣無神魂，
suî-thâu-sòng-khì bô sîn-hûn, 

某毋予阮上床睏，
bóo m̄ hōo gún tsiūnn-tshn̂g khùn,

逐暗目屎做飯吞。
 ta̍k àm ba̍k-sái tsuè pn̄g thun. 

這个時陣免煩惱，
Tsit ê sî-tsūn bián huân-ló, 

男性朋友緊來倚靠「阿媽胡蠅丸」。
lâm-sìng pîng-iú kín lâi uá-khò “A-má hôo-sîn uân”. 

「阿媽胡蠅丸」用了保證予你增加查埔人的氣概。
“A-má hôo-sîn uân” iōng liáu pó-tsìng hōo lí tsing-ka tsa-poo-lâng ê khì-khài.

「阿媽胡蠅丸」一粒五公斤，
 “A-má hôo-sîn uân” tsi̍t lia̍p gōo kong-kin, 

透早透暗飯前食五粒，
thàu-tsá thàu-àm pn̄g-tsîng tsia̍h gōo lia̍p, 

藥效馬上透筋竄骨。
io̍h-hāu má-siōng thàu-kin-tshuàn-kut. 

當然無骨的嘛竄會行，
Tong-jiân bô-kut --ê mā tshuàn ē kiânn, 

𠕆khong-khong，
tīng-khong-khong, 

硬piang-piang，
ngē-piang-piang, 

摃鑼會響，
kòng lô ē hiáng, 

摃狗會喈，
kòng káu ē kainn,

摃著恁某會笑咍咍閣兼爽歪歪。
 kòng-tio̍h lín bóo ē tshiò-hai-hai koh kiam sóng-uainn-uainn.

「阿媽胡蠅丸」全國電臺指定藥房攏有咧賣，
 “A-má hôo-sîn uân” tsuân-kok tiān-tâi tsí-tīng io̍h-pâng lóng ū leh bē, 

欲買愛認明，
beh bé ài jīn-bîng, 

包裝外口有一个阿媽咧食胡蠅的，
pau-tsong guā-kháu ū tsi̍t ê a-má leh tsia̍h hôo-sîn --ê, 

才是咱「阿媽胡蠅丸」。
tsiah sī lán “A-má hôo-sîn uân”.

