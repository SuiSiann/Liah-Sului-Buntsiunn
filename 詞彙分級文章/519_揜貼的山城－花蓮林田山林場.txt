519 揜貼的山城－花蓮林田山林場

「揜貼的山城─花蓮林田山林場」
“Iap-thiap ê suann-siânn─ Hua-liân Lîm-tiân-san lîm-tiûnn”




1920年代，
1920 nî-tāi, 

日本人捌佇臺灣設立四大林場，
Ji̍t-pún-lâng bat tī Tâi-uân siat-li̍p sì tuā lîm-tiûnn, 

就是八仙山、阿里山、太平山佮林田山林場。
tō sī Pat-sian-san, A-lí-san, Thài-pîng-san kah Lîm-tiân-san lîm-tiûnn. 

林田山林場是佇離花蓮市大約四十公里的萬榮（舊名萬里橋）附近，
Lîm-tiân-san lîm-tiûnn sī tī lī Hua-liân-tshī tāi-iok sì-tsa̍p kong-lí ê Bān-îng (kū miâ Bān-lí-kiô) hù-kīn, 

有五分仔車通到林場內底，
ū gōo-hun-á-tshia thong kàu lîm-tiûnn lāi-té, 

屬鳳林鎮森榮里。
sio̍k Hōng-lîm-tìn Som-îng-lí. 

森榮舊名#「森坂」#（日語音：#Mori-sakhah#），
Som-îng kū miâ #“Mori-sakhah”# (Ji̍t-gí im: #Mori-sakhah#), 

1960年代，
1960 nî-tāi, 

遮屬佇省營的中興紙業公司，
tsia sio̍k tī síng-iânn ê Tiong-hing tsuá-gia̍p kong-si, 

生產hi-nóo-khih高級木材佮供應紙廠製紙的原料；
sing-sán hi-nóo-khih ko-kip bo̍k-tsâi kah kiong-ìng tsuá-tshiúnn tsè tsuá ê guân-liāu; 

當時著愛坐三段五分仔車路佮五段的流籠，
tong-sî  tio̍h-ài tsē sann tuānn gōo-hun-á tshia-lōo kah gōo tuānn ê liû-lông, 

才會當去到兩千外公尺懸的山場。
tsiah ē-tàng khì kàu nn̄g-tshing guā kong-tshioh kuân ê suann-tiûnn .




我捌佇遐蹛過五冬，
Guá bat tī hia tuà-kuè gōo tang, 

當時除去生產設備以外，
tong-sî tû khì sing-sán siat-pī í-guā, 

為著服務林場所有的工作人員，
uī-tio̍h ho̍k-bū lîm-tiûnn sóo-ū ê kang-tsok jîn-uân, 

嘛有設立中山堂、員工宿舍、醫務室、福利社、米店、雜貨店、洗衣部、理髮部、消防隊、幼稚園佮一間國校，
mā ū siat-li̍p Tiong-san-tn̂g, uân-kang sok-sià, i-bū-sik, hok-lī-siā, bí tiàm, tsa̍p-huè-tiàm, sé-i-pōo, lí-huat-pōo, siau-hông-tuī, iù-tī-hn̂g kah tsi̍t king kok-hāu, 

是一个真完備的社區，
sī tsi̍t ê tsin uân-pī ê siā-khu, 

彼當陣遐有蹛兩千外人，
hit-tang-tsūn hia ū tuà nn̄g-tshing guā lâng,

四、五百戶的徛家。
sì, gōo-pah hōo ê khiā-ke. 

記持中的林田山林場，
Kì-tî tiong ê Lîm-tiân-san lîm-tiûnn, 

有真濟hi-nóo-khih木材起的宿舍，
ū tsin tsē hi-nóo-khih bo̍k-tsâi khí ê sok-sià, 

鐵路邊有真濟人咧黜樹皮欲去做燃火柴；
thih-lōo-pinn ū tsin tsē lâng teh thut tshiū-phuê beh khì tsò hiânn-hué tshâ; 

招待所邊仔有起一个懸懸的涼亭仔——「旭東亭」，
tsiau-thāi-sóo pinn-á ū khí tsi̍t ê kuân-kuân ê liâng-tîng-á—— “Hiok-tang-tîng”, 

內底有一副對聯：
lāi-té ū tsi̍t hù tuì-liân: 

｢青山原不老，為雪白頭；綠水本無憂，因風皺面。」
“Tshing-san guân put nóo, uī seh pi̍k-thiô; li̍k tsuí pún bû iu, in hong jiâu-bīn.” 

予人真懷念。
Hōo lâng tsin huâi-liām.




1973年林場改屬這陣的林務局花蓮林區管理處。
1973 nî lîm-tiûnn kái sio̍k tsit tsūn ê lîm-bū-kio̍k Hua-liân lîm-khu kuán-lí-tshù. 

因為政策的改變，
In-uī tsìng-tshik ê kái-piàn, 

林場的剉柴作業嘛佇1991年全面停止。
lîm-tiûnn ê tshò-tshâ tsok-gia̍p mā tī 1991 nî tsuân-bīn thîng-tsí. 

經過業務佮人員的縮編，
King-kuè gia̍p-bū kah jîn-uân ê sok-pian, 

就變成今仔日的觀光小山城——「林田山林業文化園區」，
tō piàn-sîng kin-á-ji̍t ê kuan-kong sió-suann-siânn—— “Lîm-tiân-san lîm-gia̍p bûn-huà hn̂g-khu”, 

由內底的林業文物展示館，
iû lāi-té ê lîm-gia̍p bûn-bu̍t tián-sī-kuán, 

來見證東臺灣的林業開發史。
lâi kiàn-tsìng tang Tâi-uân ê lîm-gia̍p khai-huat-sú.

