61 懷念古早的過年

日頭愈來愈短，
Ji̍t-thâu jú lâi jú té, 

天氣嘛愈來愈寒矣。
thinn-khì mā jú lâi jú kuânn --ah. 

過年閣無偌久就欲到矣，
Kuè-nî koh bô-guā-kú tō beh kàu --ah, 

予我懷念囡仔時代的過年。
hōo guá huâi-liām gín-á sî-tāi ê kuè-nî. 

彼陣過年的時，
Hit tsūn kuè-nî ê sî, 

毋但有真濟肉通好食，
m̄-nā ū tsin tsē bah thang-hó tsia̍h, 

嘛有新衫通好穿，
mā ū sin sann thang-hó tshīng, 

紅包閣提幾若个。
âng-pau koh the̍h kuí-nā ê. 

若想著遮的好空的代誌，
Nā siūnn-tio̍h tsia-ê hó-khang ê tāi-tsì, 

我就喙笑目笑，
guá tō tshuì-tshiò-ba̍k-tshiò, 

歡喜甲睏袂去，
huann-hí kah khùn bē khì, 

所以做囡仔的時，
sóo-í tsò gín-á ê sî, 

上歡喜的代誌就是過年。
siōng huann-hí ê tāi-tsì tō sī kuè-nî.




以早，
Í-tsá, 

因為學校的規定，
in-uī ha̍k-hāu ê kui-tīng, 

去學校著愛穿『khah-khih』色的制服，
khì ha̍k-hāu tio̍h-ài tshīng ‘khah-khih’ sik ê tsè-ho̍k, 

所以佇學校的學生囡仔，
sóo-í tī ha̍k-hāu ê ha̍k-sing gín-á, 

衫穿甲整齊整齊，
sann tshīng kah tsíng-tsê-tsíng-tsê, 

袂親像序大人的衫仔褲，
bē tshin-tshiūnn sī-tuā-lâng ê sann-á-khòo, 

毋是破的、就是補的，
m̄ sī phuà--ê, tō sī póo--ê, 

無啥好看。
bô siánn hó-khuànn. 

若到過年時仔，
Nā kàu kuè-nî-sî-á, 

逐家攏愛穿較媠咧，
ta̍k-ke lóng ài tshīng khah suí --leh, 

所以序大人攏會共囡仔買一軀新制服。
sóo-í sī-tuā-lâng lóng ē kā gín-á bé tsi̍t su sin tsè-ho̍k. 

因為讀冊囡仔當咧大，
In-uī tha̍k-tsheh gín-á tng-teh tuā, 

『khah-khih』布閣真𠢕勼水，
‘khah-khih’ pòo koh tsin gâu kiu-tsuí, 

所以序大人共囡仔買的新衫攏大一號，
sóo-í sī-tuā-lâng kā gín-á bé ê sin sann lóng tuā tsi̍t hō, 

雖然穿新衫的時，
sui-jiân tshīng sin sann ê sî, 

手䘼、褲跤攏愛撆一、兩撆，
tshiú-ńg, khòo-kha lóng ài pih tsi̍t, nn̄g pih, 

囡仔人嘛是真歡喜。
gín-á-lâng mā sī tsin huann-hí. 




五、六十年前，
Gōo, la̍k-tsa̍p nî tsîng, 

臺灣是農業社會，
Tâi-uân sī lông-gia̍p siā-huē, 

逐家攏散赤，
ta̍k-ke lóng sàn-tshiah, 

阮老爸是贌田來種作的佃農，
guán lāu-pē sī pa̍k-tshân lâi tsìng-tsoh ê tiān-lông,

閣比人較散赤。
koh pí lâng khah sàn-tshiah. 

雖然阮三頓所食的已經是白米飯，
Sui-jiân guán sann tǹg sóo tsia̍h --ê í-king sī pe̍h-bí-pn̄g, 

毋是番薯簽飯，
m̄ sī han-tsî-tshiam pn̄g, 

毋過三頓的物配，
m̄-koh sann tǹg ê mi̍h-phuè, 

攏是家己菜園仔所種的菜蔬。
lóng sī ka-kī tshài-hn̂g-á sóo tsìng ê tshài-se. 

干焦初一、十五犒軍拜拜的時，
Kan-na tshe-it, tsa̍p-gōo khò-kun pài-pài ê sî, 

才有半斤肥豬肉仔通楔喙齒縫。
tsiah ū puànn kin puî-ti-bah-á thang seh tshuì-khí-phāng.




過年的圍爐菜就無仝款囉！
Kuè-nî ê uî-lôo-tshài tō bô kāng-khuán --looh! 

阮會刣家己飼的雞仔、鴨仔，
Guán ē thâi ka-kī tshī ê ke-á, ah-á, 

閣買寡魚佮肉，
koh bé kuá hî kah bah, 

加起來有十外斤，
ka --khí-lâi ū tsa̍p-guā kin, 

彼當陣我是定定食甲毋知通飽。
hit-tang-tsūn guá sī tiānn-tiānn tsia̍h kah m̄ tsai thang pá. 

過年彼成十工所食的肉，
Kuè-nî he tsiânn tsa̍p kang sóo tsia̍h ê bah, 

是普通時一個月的十外倍，
sī phóo-thong-sî tsi̍t kò gue̍h ê tsa̍p-guā puē, 

真正是魚魚肉肉誠豐沛。
tsin-tsiànn sī hî-hî-bah-bah tsiânn phong-phài. 

上心適的是圍爐的時，
Siōng sim-sik --ê sī uî-lôo ê sî, 

阮阿母那夾菜那教阮講好話，
guán a-bú ná ngeh tshài ná kà guán kóng hó-uē, 

親像「食雞才會起家、食菜頭好彩頭、
tshin-tshiūnn “tsia̍h ke tsiah ē khí-ke, tsia̍h tshài-thâu hó tshái-thâu, 

食菜豆食甲老老老、食予賰年年賰」等等。
tsia̍h tshài-tāu tsia̍h kah lāu-lāu-lāu, tsia̍h hōo tshun nî-nî tshun” tíng-tíng. 

桌仔頂每一項菜攏有意義，
Toh-á-tíng muí tsi̍t hāng tshài lóng ū ì-gī,

每一項菜攏有好吉兆的話語。
muí tsi̍t hāng tshài lóng ū hó kiat-tiāu ê uē-gí. 

普通時食這寡菜毋免講好話，
Phóo-thong-sî tsia̍h tsit kuá tshài  m̄ bián kóng hó-uē, 

到過年著愛講好話，
kàu kuè-nî tio̍h-ài kóng hó-uē, 

實在是真趣味！
si̍t-tsāi sī tsin tshù-bī!




圍爐了後，
Uî-lôo liáu-āu, 

我就踮邊仔等序大分硩年錢。
guá tō tiàm pinn--á tán sī-tuā pun teh-nî-tsînn. 

阮阿母代先有交代，
Guán a-bú tāi-sing ū kau-tài, 

提著紅包的時，
the̍h-tio̍h âng-pau ê sî, 

除了講多謝以外，
tû-liáu kóng to-siā í-guā, 

嘛愛閣講：「恭喜發財、祝你事事如意、
mā ài koh kóng: “Kiong-hí huat-tsâi, tsiok lí sū-sū jû-ì, 

祝你食百二」等等好吉兆的話。
tsiok lí tsia̍h pah-jī” tíng-tíng hó kiat-tiāu ê uē. 

我攏有照阮阿母的吩咐去做，
Guá lóng ū tsiàu guán a-bú ê huan-hù khì tsò, 

結果，
kiat-kó, 

毋但我提著紅包的人歡喜，
m̄-nā guá the̍h-tio̍h âng-pau ê lâng huann-hí, 

予我紅包的序大人嘛歡喜甲喙仔裂獅獅。
hōo guá âng-pau ê sī-tuā-lâng mā huann-hí kah tshuì-á li̍h-sai-sai.

