710 佮阿媽去洗衫

會記得細漢的時，
Ē-kì-tit sè-hàn ê sî, 

佮阿公阿媽蹛庄跤。
kah a-kong a-má tuà tsng-kha. 

彼段日子無啥囡仔伴，
Hit tuānn ji̍t-tsí bô siánn gín-á-phuānn,

煞是我人生中上難忘的記持。
suah sī guá jîn-sing tiong siōng lân-bōng ê kì-tî. 

佮阿媽去溪邊洗衫，
Kah a-má khì khe-pinn sé sann, 

是我每日歡喜的開始。
sī guá muí-ji̍t huann-hí ê khai-sí. 

逐日透早，
Ta̍k ji̍t thàu-tsá, 

阿媽手面若洗好，
a-má tshiú-bīn nā sé hó, 

就愛共昨昏厝內大大細細換落來的衫仔褲，
tō ài kā tsa-hng tshù-lāi tuā-tuā-sè-sè uānn --lo̍h-lâi ê sann-á-khòo, 

囥佇兩个竹籃仔內，
khǹg tī nn̄g ê tik-nâ-á lāi, 

用扁擔擔去溪仔邊洗。
iōng pún-tann tann khì khe-á-pinn sé. 

這款有水通耍的齣頭，
Tsit khuánn ū tsuí thang sńg ê tshut-thâu, 

我哪會使綴無著？
guá ná ē-sái tuè bô tio̍h? 

所以逐暗欲睏進前，
Sóo-í ta̍k àm beh khùn tsìn-tsîng, 

我攏愛共阿媽交代一遍：
guá lóng ài kā a-má kau-tài tsi̍t piàn: 

｢明仔早起愛叫我起床喔！｣
“Bîn-á tsá-khí ài kiò guá khí-tshn̂g --ooh!” 

阿媽笑bi-bi共我的頭挲挲咧，
A-má tshiò-bi-bi kā guá ê thâu so-so--leh, 

親像有答應這个約束。
tshin-tshiūnn ū tah-ìng tsit ê iok-sok. 

對阿媽蹛的低厝仔到溪邊，
Tuì a-má tuà ê kē-tshù-á kàu khe-pinn, 

愛行一段田岸仔路。
ài kiânn tsi̍t tuānn tshân-huānn-á-lōo. 

天貓霧仔光，
Thinn bâ-bū-á-kng, 

草仔枝面頂的露水予日頭照甲金爍爍，
tsháu-á-ki bīn-tíng ê lōo-tsuí hōo ji̍t-thâu tsiò kah kim-sih-sih,

像真珠仝款遐爾媠，
tshiūnn tsin-tsu kāng-khuán hiah-nī suí, 

用指頭仔承一滴來啖看覓，
iōng tsíng-thâu-á sîn tsi̍t tih lâi tam khuànn-māi, 

閣甘甜仔甘甜。
koh kam-tinn-á-kam-tinn. 

田岸路細細條仔，
Tshân-huānn-lōo sè-sè-tiâu-á, 

阿媽行頭前，
a-má kiânn thâu-tsîng, 

我綴後壁。
guá tuè āu-piah. 

伊愛戴瓜笠仔，
I ài tì kue-le̍h-á, 

穿真花的衫仔褲，
tshīng tsin hue ê sann-á-khòo, 

有略仔曲痀，
ū lio̍h-á khiau-ku, 

嘛定定穿黃色的靴管，
mā tiānn-tiānn tshīng n̂g-sik ê hia-kóng, 

行路的時，
kiânn-lōo ê sî, 

尻川閣會扭咧扭咧。
kha-tshng koh ē ngiú--leh ngiú--leh.

吊佇扁擔雙爿幌來幌去的竹籃仔，
Tiàu tī pún-tann siang-pîng hàinn lâi hàinn khì ê tik-nâ-á, 

袂輸配合阿媽咧跳舞，
bē-su phuè-ha̍p a-má teh thiàu-bú, 

實在真趣味！
si̍t-tsāi tsin tshù-bī! 

阿媽洗衫的彼條溪，
A-má sé sann ê hit tiâu khe, 

溪水清清清，
khe-tsuí tshing-tshing-tshing, 

看會著魚仔佇水底泅，
khuànn ē tio̍h hî-á tī tsuí-té siû, 

嘛有真濟石頭，
mā ū tsin tsē tsio̍h-thâu, 

田嬰無就颺颺飛，
tshân-enn bô tō iānn-iānn-pue, 

無就停佇石頭仔頂歇睏。
bô tō thîng tī tsio̍h-thâu-á-tíng hioh-khùn. 

阿媽共較長條閣扁身的石頭，
A-má kā khah tn̂g tiâu koh pínn-sin ê tsio̍h-thâu, 

提來做洗衫枋；
the̍h lâi tsò sé-sann-pang, 

佮尻川差不多大細的石頭，
kah kha-tshng tsha-put-to tuā-sè ê tsio̍h-thâu, 

就提來做椅仔，
tō the̍h lâi tsò í-á, 

感覺閣真四序。
kám-kak koh tsin sù-sī.

大人無閒洗衫，
Tuā-lâng bô-îng sé sann, 

囡仔就愛家己做議量。
gín-á tō ài ka-kī tsò-gī-niū. 

我的家私早就攢便便，
Guá ê ke-si tsá tō tshuân-piān-piān, 

有銅管仔、
ū tâng-kóng-á, 

魚網仔佮凊飯，
hî-bāng-á kah tshìng-pn̄g, 

阿媽逐擺攏笑我齣頭真濟。
a-má ta̍k-pái lóng tshiò guá tshut-thâu tsin tsē.

我共凊飯先掖佇水邊，
Guá kā tshìng-pn̄g sing iā tī tsuí-pinn, 

連鞭就看著一陣魚仔栽泅過來欲搶食，
liâm-mi tō khuànn-tio̍h tsi̍t-tīn hî-á-tsai siû kuè-lâi beh tshiúnn tsia̍h, 

我就恬恬仔提魚網仔倚過去，
guá tō tiām-tiām-á the̍h hî-bāng-á uá --kuè-khì, 

等遐的魚仔栽泅佇魚網仔面頂時，
tán hia-ê hî-á-tsai siû tī hî-bāng-á bīn-tíng sî , 

就緊共in撈起來，
tō kín kā in hôo --khí-lâi, 

囥佇我的銅管仔內。
khǹg tī guá ê tâng-kóng-á lāi. 

有當時耍甲無趣味，
Ū-tang-sî sńg kah bô tshù-bī, 

就會徙去較邊仔有草的所在，
tō ē suá khì khah pinn--á ū tsháu ê sóo-tsāi, 

共草仔略仔掀起來，
kā tsháu-á lio̍h-á hian --khí-lâi, 

揣看有蝦仔覕佇遐無？
tshuē khuànn ū hê-á bih tī hia --bô? 

蝦仔是倒退攄的，
Hê-á sī tò-thè-lu --ê,

用凊飯共蝦仔唌出來了後，
iōng tshìng-pn̄g kā hê-á siânn --tshut-lâi liáu-āu, 

魚網仔就愛恬恬仔徙去伊後壁，
hî-bāng-á tō ài tiām-tiām-á suá khì i āu-piah, 

才掠會著。
tsiah lia̍h ē tio̍h. 

就按呢變東變西，
Tsiū-án-ne pìnn-tang-pìnn-sai, 

時間一目𥍉仔就過去囉！
sî-kan tsi̍t-ba̍k-nih-á tō kuè-khì --looh! 

掠著的魚仔、
Lia̍h--tio̍h ê hî-á, 

蝦仔，
hê-á, 

我攏毋捌紮轉去，
guá lóng m̄ bat tsah --tńg-khì, 

因為阿媽講愛共in放轉去，
in-uī a-má kóng ài kā in pàng --tńg-khì, 

明仔載in才會陪我耍，
bîn-á-tsài in tsiah ē puê guá sńg, 

想想咧嘛真有道理！
siūnn-siūnn--leh mā tsin ū tō-lí!

