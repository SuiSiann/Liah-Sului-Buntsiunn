446 鮮蚵仔嫂

鮮蚵仔嫂
Tshinn ô-á só




別人的阿君仔是穿se-bí-looh
Pa̍t-lâng ê a-kun-á sī tshīng se-bí-looh

阮的阿君仔喂是賣鮮蚵
Gún ê a-kun-á uê sī bē tshinn ô

人人叫阮是鮮蚵仔嫂
Lâng-lâng kiò gún sī tshinn ô-á só

欲食鮮蚵仔喂是免驚無
Beh tsia̍h tshinn ô-á uê sī bián-kiann bô

別人的阿君仔是緣投仔桑
Pa̍t-lâng ê a-kun-á sī iân-tâu-á sáng

阮的阿君仔目睭哪會挩窗
Gún ê a-kun-á ba̍k-tsiu ná ē thuah-thang

生做媠䆀是免怨嘆
Sinn-tsuè suí bái sī bián uàn-thàn

人講䆀翁啊喂是食袂空
Lâng kóng bái ang --ah uê sī tsia̍h buē khang

別人的阿君仔是蹛西洋樓
Pa̍t-lâng ê a-kun-á sī tuà se-iûnn lâu

阮的阿君仔喂是睏塗跤兜
Gún ê a-kun-á uê sī khùn thôo-kha tau 

運命好䆀是免計較
Ūn-miā hó-bái sī bián kè-kàu

若有認真啊喂是會出頭
Nā ū līn-tsin --ah uê sī ē tshut-thâu

