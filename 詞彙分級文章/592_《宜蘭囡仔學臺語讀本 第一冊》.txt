592 《宜蘭囡仔學臺語讀本 第一冊》

宜蘭囡仔學臺語
Gî-lân gín-á o̍h Tâi-gí

鳥仔唱歌 田蛤仔吼
Tsiáu-á tshiùnn-kua tshân-kap-á háu

In咧講話 毋通共拍走
In teh kóng-uē m̄-thang kā phah tsáu

阿媽咧喝 阿公仔叫
A-má teh huah a-kong-á kiò

聽有聽無 袂當烏白臆
Thiann ū thiann bô bē-tàng oo-pe̍h ioh

宜蘭囡仔學臺語
Gî-lân gín-á o̍h Tâi-gí

捷講捷聽字粒清口音正
Tsia̍p kóng tsia̍p thiann jī-lia̍p tshing kháu-im tsiànn

同齊開講緣袂淺
Tâng-tsê khai-káng iân bē tshián

輾轉鬥句歡喜講真利便
Liàn-tńg tàu-kù huann-hí kóng tsin lī-piān

我是一年仔 
Guá Sī it-nî-á

阮是古錐的宜蘭囡仔
Guán sī kóo-tsui ê Gî-lân gín-á

拄咧讀一年仔
Tú teh tha̍k it-nî-á 

會曉講：「你好、𠢕早真多謝！」
Ē-hiáu kóng: “Lí hó, gâu-tsá tsin to-siā!”

逐家呵咾，得人疼
Ta̍k-ke o-ló, tit-lâng-thiànn

教室 
Kàu-sik

教室頭前掛烏枋
Kàu-sik thâu-tsîng kuà oo-pang

通風送光玻璃窗
Thang-hong sàng-kng po-lê-thang

學生來遮學做人
Ha̍k-sing lâi tsia o̍h tsò-lâng

老師教冊照起工
Lāu-su kà-tsheh tsiàu-khí-kang

冊揹仔
Tsheh-phāinn-á

冊揹仔物件有夠濟
Tsheh-phāinn-á mi̍h-kiānn ū-kàu tsē

簿仔予冊櫼甲皺襞襞
Phōo-á hōo tsheh tsinn kah jiâu-phé-phé

鉛筆盒仔喝講
Iân-pit-a̍p-á huah kóng

「哪會遮爾狹？」
“Ná ē tsiah-nī e̍h?”

箸
Tī

箸啊箸
Tī --ah tī

攑佇手裡撚來撚去
Gia̍h tī tshiú--lí lián lâi lián khì

指頭仔展開通夾物
Tsíng-thâu-á thián-khui thang ngeh mi̍h

夾到喙底來哺伊
Ngeh kàu tshuì-té lâi pōo i

吞落腹肚真歡喜
Thun-lo̍h pak-tóo tsin huann-hí

冬節圓
Tang-tseh-înn

冬節冬節日上短
Tang-tseh Tang-tseh ji̍t siōng té

圓仔欲挲愛粿粞
Înn-á beh so ài kué-tshè

煠好燒燒逐家貯
Sa̍h hó sio-sio ta̍k-ke té

食了就算加一歲
Tsia̍h-liáu tō sǹg ke tsi̍t huè

羊仔 
Iûnn-á

兩隻羊仔四支角
Nn̄g tsiah iûnn-á sì ki kak

喙鬚長長愛相觸
Tshuì-tshiu tn̂g-tn̂g ài sio-tak

頭拄頭，相對捒
Thâu tú thâu, sio tuì sak

捒甲兩隻塗跤覆
Sak kah nn̄g tsiah thôo-kha phak

好跤數 
Hó kha-siàu

耳仔聽風的歌聲
Hīnn-á thiann hong ê kua-siann

目睭看山看雲影
Ba̍k-tsiu khuànn suann khuànn hûn-iánn

喙講好話阿媽惜命命
Tshuì kóng hó-uē a-má sioh-miā-miā

跤手扭掠閣骨力行
Kha-tshiú liú-lia̍h koh kut-la̍t kiânn

若欲共人鬥相共
Nā beh kā lâng tàu-sann-kāng

逐擺攏走第一名
Ta̍k-pái lóng tsáu tē-it miâ

宜蘭菜 
Gî-lân-tshài

礁溪溫泉水蕹菜
Ta-khe un-tsuânn tsuí-ìng-tshài

三星蔥仔通人知
Sam-sing tshang-á thong lâng tsai

壯圍白蒜人人愛
Tsòng-uî pe̍h-suàn lâng-lâng ài

好食名聲銷全臺
Hó-tsia̍h miâ-siann siau tsuân-Tâi

In 迷人的好滋味
In bê-lâng ê hó tsu-bī

予恁食甲笑咍咍
Hōo lín tsia̍h kah tshiò-hai-hai

西瓜園 
Si-kue-hn̂g

一陣鳥鼠仔
Tsi̍t tīn niáu-tshí-á

蹛佇西瓜園
Tuà tī si-kue-hn̂g

腹肚枵
Pak-tóo iau

想欲食西瓜
Siūnn-beh tsia̍h si-kue

齧規晡齧著皮
Khè kui poo khè tio̍h phuê

喂！哪會按呢
Ueh! Ná ē án-ne

無彩西瓜遮爾濟
Bô-tshái si-kue tsiah-nī tsē

虹 
Khīng

彎彎的彩帶拋山陵
Uan-uan ê tshái-tuà pha suann-niā

七彩色水清閣明
Tshit-tshái sik-tsuí tshing koh bîng

看著予人好心情
Khuànn-tio̍h hōo lâng hó sim-tsîng

啊！彼就是真媠的虹
Ah! He tō sī tsin suí ê khīng

