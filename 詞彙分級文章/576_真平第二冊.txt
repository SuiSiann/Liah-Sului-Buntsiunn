576 真平第二冊

第一課 學校的運動埕
Tē-it khò Ha̍k-hāu ê ūn-tōng-tiânn

運動埕， 
Ūn-tōng-tiânn, 

真好耍，
tsin hó-sńg,

恁咧做體操， 
lín teh tsò thé-tshau, 

阮咧拋輾斗，
guán teh pha-liàn-táu,

in咧拋拋走， 
in teh pha-pha-tsáu, 

看啥人較𠢕走。
khuànn siánn-lâng khah gâu tsáu.

第二課 鳥鼠食菝仔
Tē-jī khò Niáu-tshí tsia̍h pua̍t-á

菊仔花黃，桃花紅
Kiok-á-hue n̂g, thô-hue âng

草仔青青，桂花芳
tsháu-á tshenn-tshenn, kuì-hue phang

蝶仔花白蔥蔥，
ia̍h-á-hue pe̍h-tshang-tshang,

彩色的花園媠噹噹。
tshái-sik ê hue-hn̂g suí-tang-tang.

一陣鳥鼠仔， 
Tsi̍t tīn niáu-tshí-á, 

做伙咧食菝仔，
tsò-hué teh tsia̍h pua̍t-á,

對半暝，食到透早，
tuì puànn-mê, tsia̍h kàu thàu-tsá,

in逐家攏講無夠飽。
in ta̍k-ke lóng kóng bô-kàu pá.

第三課 美麗的學校
Tē-sann khò Bí-lē ê ha̍k-hāu

阮學校，真美麗，
Guán ha̍k-hāu, tsin bí-lē,

青色的樹仔，彩色的花，
tshenn-sik ê tshiū-á, tshái-sik ê hue,

紅的、黃的滿四界，
âng ê, n̂g ê muá sì-kè,

鳥仔、蝶仔飛啊飛，
tsiáu-á, ia̍h-á pue --ah pue,

水池仔邊，逐家坐，
tsuí-tî-á pinn, ta̍k-ke tsē,

美麗的學校緊來畫。
bí-lē ê ha̍k-hāu kín lâi uē.

第四課 小弟
Tē-sì khò Sió-tī

我的小弟真古錐， 
Guá ê sió-tī tsin kóo-tsui, 

兩粒目睭大大蕊，
nn̄g lia̍p ba̍k-tsiu tuā-tuā luí,

看著糖仔喙開開，
khuànn-tio̍h thn̂g-á tshuì khui-khui,

提咧就欲窒入喙。
the̍h --leh tō beh that ji̍p tshuì.

第五課 我的身軀
Tē-gōo khò Guá ê sin-khu

我的雙手，摸東摸西。
Guá ê siang-tshiú, bong tang bong sai.

我的頭殼，真正厲害。
Guá ê thâu-khak, tsin-tsiànn lī-hāi.

目睭面頂，兩撇目眉。
Ba̍k-tsiu bīn-tíng, nn̄g phiat ba̍k-bâi.

腹肚中央，一粒肚臍。
Pak-tóo tiong-ng, tsi̍t lia̍p tōo-tsâi.

