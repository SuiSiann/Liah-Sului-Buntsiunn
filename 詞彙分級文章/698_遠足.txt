698 遠足

往過國校仔咧辦的𨑨迌號做『#遠足#』，
Íng-kuè kok-hāu-á teh pān ê tshit-thô hō-tsò ‘#遠足#’,

序大人會代先買寡四秀仔佮汽水予我紮。
sī-tuā-lâng ē tāi-sing bé kuá sì-siù-á kah khì-tsuí hōo guá tsah.

後來，
Āu--lâi,

我捌問阿母，
guá bat mn̄g a-bú,

厝內都遐爾散矣，
tshù-lāi to hiah-nī sàn --ah,

豈有閒錢咧？
khí ū îng-tsînn --leh?

伊講：
I kóng:

「手頭絚是一時，
“Tshiú-thâu ân sī tsi̍t-sî,

面底皮才是永久的，
bīn-té-phuê tsiah sī íng-kiú --ê,

輸人毋輸陣，
su lâng m̄ su tīn,

才袂⿰予人看衰䆀！」
tsiah bē hőng khuànn-sue-bái!”

有一改，
Ū tsi̍t kái,

是去#八斗仔#，
sī khì #Pat-táu-á#,

先對學校邊的#相思仔嶺#過，
sing uì ha̍k-hāu-pinn ê #siunn-si-á-niá# kuè,

碰著運搬塗炭的輕便鐵枝路，
pōng-tio̍h ūn-puann thôo-thuànn ê khin-piān thih-ki-lōo,

欲橫過的時陣，
beh huâinn--kuè ê sî-tsūn,

一列輕便車拄好駛到位，
tsi̍t lia̍t khin-piān-tshia tú-hó sái kàu-uī,

工人擛手咻囡仔佮in同齊鬥捒。
kang-lâng ia̍t-tshiú hiu gín-á kah in tâng-tsê tàu sak.

老師無出喙共阮擋，
Lāu-su bô tshut-tshuì kā guán tòng,

逐个相爭撆手䘼，
ta̍k ê sio-tsenn pih-tshiú-ńg,

無咧管是毋是會沐烏去，
bô teh kuán sī m̄ sī ē bak oo--khì,

綴人大細聲咻，
tuè lâng tuā-sè-siann hiu,

沓沓仔斡入去in的炭埕，
ta̍uh-ta̍uh-á uat ji̍p-khì in ê thuànn-tiânn,

有一个職員徛出來說多謝，
ū tsi̍t ê tsit-uân khiā --tshut-lâi sueh-to-siā,

閣喊阮入去奉茶，
koh hiàm guán ji̍p-khì hōng-tê,

老師探頭去講無欲攪擾，
lāu-su thàm-thâu khì kóng bô beh kiáu-jiáu,

規陣手那擛、跤那徙，
kui-tīn tshiú ná ia̍t, kha ná suá,

繼續趕路，
kè-sio̍k kuánn-lōo,

舞甲大粒汗、細粒汗，
bú kah tuā lia̍p kuānn, sè lia̍p kuānn,

應該會軟跤才著。
ing-kai ē nńg-kha tsiah tio̍h.

毋過，
M̄-koh,

囡仔有輕便車通捒，
gín-á ū khin-piān-tshia thang sak,

顛倒講好耍，
tian-tó kóng hó-sńg,

無人哼忝。
bô lâng hainn thiám.

到#八斗仔#漁港的海埔了後，
Kàu #Pat-táu-á# hî-káng ê hái-poo liáu-āu,

看著足濟討海人咧牽罟，
khuànn-tio̍h tsiok tsē thó-hái-lâng teh khan-koo,

老師喊囡仔總倚去鬥搝大索。
lāu-su hiàm gín-á tsóng uá khì tàu khiú-tuā-soh.

查埔查某、
Tsa-poo tsa-bóo,

囡仔大細、
gín-á tuā-sè,

老的佮少年的，
lāu--ê kah siàu-liân--ê,

摻摻做一伙同齊出力，
tsham-tsham tsò tsi̍t-hué tâng-tsê tshut-la̍t,

跤蹄仔綴「嘿咻、嘿咻」的喝聲那徙那退，
kha-tê-á tuè “heh hiu, heh hiu” ê huah-siann ná suá ná thè,

一伐出一聲，
tsi̍t hua̍h tshut tsi̍t siann,

有粗有幼、有懸有低咻袂煞。
ū tshoo ū iù, ū kuân ū kē hiu bē suah.

閣過一睏仔久，
Koh kuè tsi̍t-khùn-á-kú,

長長的魚網牽起來沙埔，
tn̂g-tn̂g ê hî-bāng khan khí--lâi sua-poo,

規个網仔底齊是金爍爍、
kui-ê bāng-á-té tsiâu sī kim-sih-sih,

細細隻的魩仔魚咧蟯蟯趖，
sè-sè tsiah ê but-á-hî teh ngia̍uh-ngia̍uh-sô,

這味才是in欲挃的，
tsit bī tsiah sī in beh ti̍h--ê,

內底有濫一寡較大隻的狗母鮻、
lāi-té ū lām tsi̍t-kuá khah tuā tsiah ê káu-bó-so,

白皮刀佮足濟毋捌看過的魚仔，
pe̍h-phuê-to kah tsiok tsē m̄ bat khuànn--kuè ê hî-á,

牽罟的討海人攏共揀出來外口，
khan-koo ê thó-hái-lâng lóng kā kíng tshut--lâi guā-kháu,

講欲送阮遮的囡仔兄做伴手，
kóng beh sàng guán tsia-ê gín-á-hiann tsò phuānn-tshiú,

一个攏有兩、三尾通分，
tsi̍t ê lóng ū nn̄g, sann bué thang pun,

刁工攢鹹草貫著，
thiau-kang tshuân kiâm-tsháu kǹg--tio̍h,

予阮捾轉去厝裡。
hōo guán kuānn tńg-khì tshù--lí.

囡仔人出力咧搝索仔，
Gín-á-lâng tshut-la̍t teh khiú-soh-á,

毋但流汗爾，
m̄-nā lâu-kuānn niā,

嘛有忝著，
mā ū thiám--tio̍h,

真正好耍閣心適。
tsin-tsiànn hó-sńg koh sim-sik.

毋過，我上數念的，
M̄-koh, guá siōng siàu-liām--ê,

是牽罟這款生目睭毋捌看過的代誌，
sī khan-koo tsit khuán senn ba̍k-tsiu m̄ bat khuànn--kuè ê tāi-tsì,

到今猶無閣拄過，
kàu-tann iáu bô koh tú--kuè,

較加嘛記甲牢牢牢，
khah-ke mā kì kah tiâu-tiâu-tiâu,

毋敢共拍交落去。
m̄ kánn kā phah-ka-la̍uh--khì.

