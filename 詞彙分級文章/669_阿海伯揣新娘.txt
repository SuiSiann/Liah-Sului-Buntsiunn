669 阿海伯揣新娘

阮厝邊蹛一个老阿伯，
Guán tshù-pinn tuà tsi̍t ê lāu a-peh, 

歲頭差不多有#七十#幾歲，
huè-thâu tsha-put-to ū #tshit-tsa̍p# kuí huè,

街頭巷尾逐家攏叫伊一聲#阿海#伯。
ke-thâu-hāng-bué ta̍k-ke lóng kiò i tsi̍t siann #A-hái# peh.

這个#阿海#伯生做不止老古錐，
Tsit ê #A-hái# peh senn-tsò put-tsí lāu kóo-tsui,

頭毛白白，
thâu-moo pe̍h-pe̍h, 

喙鬚白白，
tshuì-tshiu pe̍h-pe̍h, 

連目眉嘛白白，
liân ba̍k-bâi mā pe̍h-pe̍h, 

敢若親像布袋戲尪仔內面的#怪老子#仝款。
kánn-ná tshin-tshiūnn pòo-tē-hì ang-á lāi-bīn ê #Kuài-nóo-tsú# kāng-khuán. 

#阿海#伯每工都笑bi-bi，
#A-hái# peh muí kang to tshiò-bi-bi, 

佮厝邊一寡老同姒開講閣唱山歌，
kah tshù-pinn tsi̍t-kuá lāu tâng-sāi khai-káng koh tshiùnn san-ko, 

抑無，
ia̍h-bô, 

就是三不五時仔跍踮厝面頭前，
tō sī sam-put-gōo-sî-á khû tiàm tshù bīn-thâu-tsîng, 

看來看去，
khuànn lâi khuànn khì,

看過路的媠姑娘。
khuànn kuè lōo ê suí koo-niû.

有一擺我閣看著#阿海#伯跍佇厝頭前，
Ū tsi̍t pái guá koh khuànn-tio̍h #A-hái# peh khû tī tshù thâu-tsîng, 

目睭微微，
ba̍k-tsiu bui-bui, 

喙開開，
tshuì khui-khui, 

踮遐相來相去。
tiàm hia siòng lâi siòng khì. 

我就問#阿海#伯講：
Guá tō mn̄g #A-hái# peh kóng: 

「#阿海#伯，
“#A-hái# peh, 

啊你是咧看啥物？」
ah lí sī teh khuànn siánn-mih?” 

#阿海#伯應我一句話，
#A-hái# peh ìn guá tsi̍t kù uē, 

講：
kóng: 

「啊我都看媠姑娘仔啦！」
“Ah guá to khuànn suí koo-niû-á --lah!” 

我聽一下掣一趒，
Guá thiann --tsi̍t-ē tshuah tsi̍t tiô, 

叫一聲：
kiò tsi̍t siann: 

「#阿海#伯，
“#A-hái# peh, 

你頭毛喙鬚白，
lí thâu-mn̂g tshuì-tshiu pe̍h, 

老硞硞矣，
lāu-khok-khok --ah, 

猶閣想欲佮人娶媠某喔？」
iáu-koh siūnn-beh kah lâng tshuā suí bóo --ooh?” 

#阿海#伯聽一下，
#A-hái# peh thiann tsi̍t-ē, 

差一點跔袂在，
tsha tsi̍t-tiám ku bē tsāi, 

講：
kóng:

「我是欲佮人娶啥物某？
“Guá sī beh kah lâng tshuā siánn-mih bóo? 

我是咧替阮彼个屘仔囝，
Guá sī teh thè guán hit ê ban-á-kiánn, 

相未來的新婦啦！」
siòng bī-lâi ê sin-pū--lah!”

原來#阿海#伯有一个屘仔囝，
Guân-lâi #A-hái# peh ū tsi̍t ê ban-á-kiánn,

#三十#幾歲，
#sann-tsa̍p# kuí huè, 

閣猶未娶。
koh iáu-buē tshuā. 

我共#阿海#伯講：
Guá kā #A-hái# peh kóng: 

「#阿海#伯，
“#A-hái# peh, 

啊你相佮意敢有效，
ah lí siòng kah-ì kám ū-hāu, 

恁後生無一定佮意啊！」
lín hāu-senn bô-it-tīng kah-ì --ah!” 

#阿海#伯就哈哈笑兩聲講：
#A-hái# peh tō ha ha tshiò nn̄g siann kóng: 

「阮彼个後生，
“Guán hit ê hāu-senn, 

人古意閣兼閉思，
lâng kóo-ì koh kiam pì-sù, 

我若佮意伊就無問題，
guá nā kah-ì i tō bô būn-tê, 

人查某囡仔，
lâng tsa-bóo gín-á, 

有佮意無佮意才是問題啦。」
ū kah-ì bô kah-ì tsiah sī būn-tê --lah.” 

#阿海#伯又閣講：
#A-hái# peh iū-koh kóng :

「唉！
“Haih! 

阮後生啊！
Guán hāu-senn --ah! 

大箍好看頭，
Tuā-khoo hó khuànn-thâu, 

有啥路用！
ū siánn lōo-īng! 

#三十#幾歲，
#Sann-tsa̍p# kuí huè,

娶無某，
tshuā bô bóo, 

閣交無女朋友！」
koh kau bô lú pîng-iú!” 

我講：
Guá kóng:

「#阿海#伯，
“#A-hái# peh, 

你共伊講，
lí kā i kóng, 

交女朋友，
kau lú pîng-iú, 

簡單啦，
kán-tan --lah, 

祕訣就是：
pì-kuat tō sī: 

一錢、二緣、三媠、四少年、五好喙、六敢跪、
it tshiân, jī iân, sann suí, sì siàu-liân, gōo hó-tshuì, la̍k kánn kuī, 

七皮、八綿爛、九強、十敢死！」
tshit phî, peh mî-nuā, káu kiông, tsa̍p kánn sí!” 

#阿海#伯撚喙鬚講：
#A-hái# peh lián tshuì-tshiu kóng: 

「想袂到，
“Siūnn bē kàu,

你這个查某囡仔人烏矸仔貯豆油無地看喔。」
lí tsit ê tsa-bóo gín-á-lâng oo kan-á té tāu-iû bô tè khuànn --ooh.”

落尾，
Lo̍h-bué, 

聽講#阿海#伯的屘仔囝訂婚，
thiann-kóng #A-hái# peh ê ban-á-kiánn tīng-hun, 

娶媠某，
tshuā suí bóo, 

我心肝內就咧想，
guá sim-kuann-lāi tō teh siūnn, 

#阿海#伯的屘仔囝，
#A-hái# peh ê ban-á-kiánn, 

絕對是共我教伊的撇步盡展，
tsua̍t-tuì sī kā guá kà --i ê phiat-pōo tsīn tián, 

抑無伊彼个低路師哪有可能遮爾緊就娶著媠某咧！
ia̍h-bô i hit ê kē-lōo-sai ná ū khó-lîng tsiah-nī kín tō tshuā-tio̍h suí bóo --leh!

