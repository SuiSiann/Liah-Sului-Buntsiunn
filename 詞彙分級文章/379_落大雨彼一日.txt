379 落大雨彼一日

落大雨彼一日
Lo̍h tuā-hōo hit tsi̍t ji̍t




彼早起啊落大雨落到彼下晡， 
Hit tsá-khí --ah lo̍h tuā-hōo lo̍h kàu hit ē-poo,

為欲等伊害阮衫褲沃甲澹糊糊，
uī beh tán i hāi gún sann-khòo ak kah tâm-kôo-kôo,

啊！愛情算來甘帶苦，
Ah! Ài-tsîng sǹg lâi kam tài khóo,

表示初戀的熱度，
piáu-sī tshoo-luân ê jia̍t-tōo,

想起來也是為著幸福的前途，
siūnn--khí-lâi iā sī uī-tio̍h hīng-hok ê tsiân-tôo,

今仔日落雨想起彼時，
kin-á-ji̍t lo̍h-hōo siūnn-khí hit sî,

在落雨街路。
tsāi lo̍h-hōo kue-lōo.

彼早起啊落大雨落到彼黃昏，
Hit tsá-khí --ah lo̍h tuā-hōo lo̍h kàu hit hông-hun,

兩人講話太過興奮，
nn̄g lâng kóng-uē thài kuè hing-hùn,

毋驚雨大陣。
m̄ kiann hōo tuā tsūn.

啊！伊講爸母毋允准，
Ah! I kóng pē-bú m̄ ún-tsún,

甘願看破從孝順，
kam-guān khuànn-phuà tsiông hàu-sūn,

講起來真是誤著寶貴的青春，
kóng--khí-lâi tsin sī gōo-tio̍h pó-kuì ê tshing-tshun,

今仔日落雨想起彼時，
kin-á-ji̍t lo̍h-hōo siūnn-khí hit sî,

心頭愈憂悶。
sim-thâu jú iu-būn.

彼早起啊落大雨落到彼半暝，
He tsá-khí --ah lo̍h tuā-hōo lo̍h kàu hit puànn-mî,

雨水清冷伴阮行到寂靜的深更，
hōo-tsuí tshing-líng phuānn gún kiânn kàu tsi̍k-tsīng ê tshim-kenn,

啊！傷心提起欲分離，
Ah! Siong-sim thê-khí beh hun-lī,

兩人抱著目屎滴，
nn̄g lâng phō tio̍h ba̍k-sái tih,

想起來總是一項可惜的代誌，
siūnn--khí-lâi tsóng-sī tsi̍t hāng khó-sioh ê tāi-tsì,

下昏暗落雨想起彼暝，
e-hng-àm lo̍h-hōo siūnn-khí hit mê,

加添心稀微。
ka-thiam sim hi-bî.

