728 有量就有福

#鳳仔#in老母#八十#外外來過身，
#Hōng--á# in lāu-bú #peh-tsa̍p# guā-guā lâi kuè-sin, 

雖然真毋甘，
sui-jiân tsin m̄-kam, 

毋過想想咧嘛無啥遺憾，
m̄-koh siūnn-siūnn--leh mā bô siánn uî-hām, 

會當共一个行動不便、
ē-tàng kā tsi̍t ê hîng-tōng put-piān, 

規身軀痛疼的老母，
kui-sin-khu thàng-thiànn ê lāu-bú, 

照顧甲勇khiat-khiat、
tsiàu-kòo kah ióng-khiat-khiat, 

笑bi-bi佇眠夢中往生。
tshiò-bi-bi tī bîn-bāng-tiong óng-sing.

#鳳仔#交in翁是高中的同學，
#Hōng--á# kiau in ang sī ko-tiong ê tông-o̍h, 

兩人相意愛，
nn̄g lâng sio ì-ài, 

早早就結婚。
tsá-tsá tō kiat-hun. 

In大家官經營銀紙店、
In ta-ke-kuann king-îng gîn-tsuá-tiàm, 

雜貨仔店，
tsa̍p-huè-á-tiàm, 

生理真好。
sing-lí tsin hó. 

嫁入門了後，
Kè ji̍p-mn̂g liáu-āu, 

毋但愛加減看頭看尾，
m̄-nā ài ke-kiám khuànn-thâu-khuànn-bué, 

嘛愛款一家大細的食穿，
mā ài khuán tsi̍t ke tuā-sè ê tsia̍h-tshīng, 

甚至小叔、
sīm-tsì sió-tsik, 

小姑的衫褲、
sió-koo ê sann-khòo, 

便當，
piān-tong, 

伊嘛攏款甲齊著。
i mā lóng khuán kah tsiâu tio̍h. 

大嫂的角色，
Tuā-só ê kak-sik, 

伊是做了真有起。
i sī tsò liáu tsin ū khí. 

莫怪大家官疼伊，
Bo̍k-kuài ta-ke-kuann thiànn --i, 

小叔小姑共伊當做是序大，
sió-tsik sió-koo kā i tòng-tsò sī sī-tuā, 

伊的翁婿嘛共惜命命，
i ê ang-sài mā kā sioh-miā-miā, 

講伊是娶著好某較好得著好田園。
kóng i sī tshuā-tio̍h hó bóo khah hó tit-tio̍h hó tshân-hn̂g.

#鳳仔#是厝裡的細漢查某囝，
#Hōng--á# sī tshù--lí ê sè-hàn tsa-bóo-kiánn, 

兄弟姊妹成家立業了後，
hiann-tī-tsí-muē sîng-ka-li̍p-gia̍p liáu-āu, 

各人有各人的家庭，
kok-lâng ū kok-lâng ê ka-tîng, 

為著趁食只好離鄉背里。
uī-tio̍h thàn-tsia̍h tsí-hó lī-hiong-puē-lí. 

In老爸過身了後，
In lāu-pē kuè-sin liáu-āu, 

後頭就賰in老母家己一个咧生活。
āu-thâu tō tshun in lāu-bú ka-kī tsi̍t ê teh sing-ua̍h. 

#鳳仔#徛家雖然離後頭無蓋遠，
#Hōng--á# khiā-ke sui-jiân lī āu-thâu bô kài hn̄g,

毋過駛車嘛愛#一#、#二十#分鐘，
m̄-koh sái-tshia mā ài #it#, #jī-tsa̍p# hun-tsing, 

想欲逐日攏陪佇老母的身軀邊嘛是真僫，
siūnn-beh ta̍k ji̍t lóng puê tī lāu-bú ê sin-khu-pinn mā sī tsin oh, 

何況#一#家#一#業，
hô-hóng #tsi̍t# ke #tsi̍t# gia̍p, 

伊嘛是無閒𩑾𩑾。
i mā sī bô-îng tshih-tshih. 

毋過，
M̄-koh, 

總比已經佇#臺灣#咧生湠的大兄大姊，
tsóng pí í-king tī #Tâi-uân# teh senn-thuànn ê tuā-hiann tuā-tsí, 

伊是較觀會著，
i sī khah kuan ē tio̍h, 

所以這个重擔伊就真歡喜共擔起來。
sóo-í tsit ê tāng-tànn i tō tsin huann-hí kā tann --khí-lâi. 

In老母佇#六十#外歲的時，
In lāu-bú tī #la̍k-tsa̍p# guā huè ê sî, 

無拄好跋倒，
bô-tú-hó pua̍h-tó, 

煞袂起床。
suah bē khí-tshn̂g. 

兄弟姊妹參詳，
Hiann-tī-tsí-muē tsham-siông, 

想欲共老母送去療養院。
siūnn-beh kā lāu-bú sàng khì liâu-ióng-īnn. 

為著這件代誌#鳳仔#是操心擘腹。
Uī-tio̍h tsit kiānn tāi-tsì #Hōng--á# sī tshau-sim-peh-pak. 

翁婿毋甘伊規日憂頭結面，
Ang-sài m̄-kam i kui ji̍t iu-thâu-kat-bīn, 

就招序大人參詳，
tō tsio sī-tuā-lâng tsham-siông, 

共丈姆接來厝裡奉待。
kā tiūnn-ḿ tsiap lâi tshù--lí hōng-thāi. 

翁婿的體貼、
Ang-sài ê thé-thiap, 

大家官的諒解，
ta-ke-kuann ê liōng-kái, 

予#鳳仔#感激甲目屎掛目墘。
hōo #Hōng--á# kám-kik kah ba̍k-sái kuà ba̍k-kînn.

本來就盡心咧照顧一家大細的#鳳仔#，
Pún-lâi tō tsīn-sim teh tsiàu-kòo tsi̍t ke tuā-sè ê #Hōng--á#, 

這聲猶閣較拍拚。
tsit-siann iáu koh-khah phah-piànn. 

小叔、
Sió-tsik, 

小姑雖然有家己的家庭，
sió-koo sui-jiân ū ka-kī ê ka-tîng, 

毋過三頓的食食攏是伊咧發落。
m̄-koh sann-tǹg ê tsia̍h-si̍t lóng sī i teh hua̍t-lo̍h. 

尤其是暗頓，
Iû-kî sī àm-tǹg, 

下班的、
hā-pan --ê, 

放學的，
pàng-o̍h --ê, 

一家#二十#外人呼倚來踮兩塊大桌那講那食，
tsi̍t ke #jī-tsa̍p# guā lâng khoo uá--lâi tiàm nn̄g tè tuā toh ná kóng ná tsia̍h, 

食甲喙笑目笑，
tsia̍h kah tshuì-tshiò-ba̍k-tshiò, 

講甲喙角全波，
kóng kah tshuì-kak tsuân pho, 

上歡喜的當然是in大家官。
siōng huann-hí --ê tong-jiân sī in ta-ke-kuann.

#鳳仔#逐日透早攏愛走菜市，
#Hōng--á# ta̍k ji̍t thàu-tsá lóng ài tsáu tshài-tshī, 

款甲大包細包、
khuán kah tuā pau sè pau, 

捾甲怦怦喘。
kuānn kah phēnn-phēnn-tshuán. 

飯是用大箍gá-suh鍋煮，
Pn̄g sī iōng tuā-khoo gá-suh-ue tsú,

菜是用大鼎炒。
tshài sī iōng tuā-tiánn tshá. 

#鳳仔#骨格真幼秀，
#Hōng--á# kut-keh tsin iù-siù, 

舞遮大鼎大灶是汗流汗滴，
bú tsiah tuā-tiánn tuā-tsàu sī kuānn-lâu-kuānn-tih, 

毋過看著逐家食甲削削叫、
m̄-koh khuànn-tio̍h ta̍k-ke tsia̍h kah siah-siah-kiò, 

笑甲喙仔裂獅獅，
tshiò kah tshuì-á li̍h-sai-sai, 

較忝伊嘛是心肝情願。
khah thiám i mā sī sim-kuann tsîng-guān.

