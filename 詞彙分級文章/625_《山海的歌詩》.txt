625 《山海的歌詩》

一、前溝尾 
It, Tsîng-kau-bué




王得祿是太子太保
Ông Tik-lo̍k sī Thài-tsú Thài-pó




溝尾庄才改名叫太保
Kau-bué-tsng tsiah kái miâ kiò Thài-pó




嘉義縣政府設佇遮
Ka-gī kuān-tsìng-hú siat tī tsia




嘉義人家己人是真拍拚
Ka-gī-lâng ka-kī-lâng sī tsin phah-piànn




高鐵車站設佇太保有智慧
Ko-thih tshia-tsām siat tī Thài-pó ū tì-huī




頂港下港一觸久仔就到位
Tíng-káng ē-káng tsi̍t-tak-kú-á tō kàu-uī




大細條路親像蜘蛛絲
Tuā-sè tiâu lōo tshin-tshiūnn ti-tu si




四通八達是真便利
Sù-thong-pat-ta̍t sī tsin piān-lī




先民渡海來遮三百冬
Sian-bîn tōo-hái lâi tsia sann-pah tang




犁田整地有水牛鬥幫贊
Lê-tshân tsíng tē ū tsuí-gû tàu-pang-tsān




水牛廟是真稀罕
Tsuí-gû-biō sī tsin hi-hán




人用清水佮牧草會當來下願
Lâng iōng tshing-tsuí kah bo̍k-tsháu ē-tàng lâi hē-guān




七娘媽保庇囡仔𠢕大漢
Tshit-niû-má pó-pì gín-á gâu tuā-hàn




甜番麥好食閣紲喙
Tinn huan-be̍h hó-tsia̍h koh suà-tshuì




有機的粟仔誠實惠
Iú-ki ê tshik-á tsiânn si̍t-huī




太保的光景就親像花咧開
Thài-pó ê kong-kíng tō tshin-tshiūnn hue teh khui




二、朴仔跤 
JĪ, Phoh-á-kha




朴子舊名朴仔跤
Phò-tsú kū miâ Phoh-á-kha




湄州媽祖到遮毋願行
Bî-tsiu Má-tsóo kàu tsia m̄-guān kiânn




金身上早服侍佇草厝遐
Kim-sin siōng tsá ho̍k-sāi tī tsháu-tshù hia




三百外冬來是真靈聖
Sann-pah guā tang lâi sī tsin lîng-siànn




長老教會設佇牛挑灣
Tiúnn-ló-kàu-huē siat tī Gû-thiau-uan




沿海教會對遮傳
Iân-hái kàu-huē tuì tsia thuân




藝術公園有梅嶺美術館
Gē-su̍t kong-hn̂g ū Muî-niá bí-su̍t-kuán




水道頭改善衛生功勞懸
Tsuí-tō-thâu kái-siān uē-sing kong-lô kuân




刺繡有設文化館
Tshiah-siù ū siat bûn-huà-kuán




幼路針黹無失傳
Iù-lōo tsiam-tsí bô sit-thuân




鐵枝路較早載甘蔗也載人
Thih-ki-lōo khah-tsá tsài kam-tsià iā tsài lâng




這馬公園的夜景上迷人
Tsit-má kong-hn̂g ê iā-kíng siōng bê-lâng




山通海通迵山海
San thong hái thong thàng suann hái




山產海產兩爿排
Suann-sán hái-sán nn̄g-pîng pâi




傳統產業閣創新
Thuân-thóng sán-gia̍p koh tshòng-sin




文化經濟有未來
Bûn-huà king-tsè ū bī-lâi




三、猴樹港  
Sann, Kâu-tshiū-káng




東石海岸好景緻
Tang-tsio̍h hái-huānn hó kíng-tì




掠魚飼蚵仔自康熙
Lia̍h hî tshī ô-á tsū Khong-hi




朴子溪對篤鼻山到大海
Phò-tsú-khe tuì Tok-phīnn-suann kàu tuā-hái




紅樹林的生態鬧猜猜
Âng-tshiū-nâ ê sing-thài nāu-tshai-tshai




先天宮送王船
Sian-thian-kiong sàng ông-tsûn




鬧熱甲有賰
Lāu-jia̍t kah ū tshun




港口宮媽祖婆
Káng-kháu-king Má-tsóo-pô




分靈千外尊
Hun-lîng tshing guā tsun




鰲鼓溼地真正闊
Gô-kó͘ sip-tē tsin-tsiànn khuah




烏面抐桮逐年來遮蹛
Oo-bīn-lā-pue ta̍k nî lâi tsia tuà




東石自然生態展示館
Tang-tsio̍h tsū-jiân sing-thài tián-sī-kuán




包羅萬象真正讚
Pau-lô-bān-siōng tsin-tsiànn tsán




有魚有船有燈塔
Ū hî ū tsûn ū ting-thah




討海掠魚上蓋合
Thó-hái lia̍h hî siōng-kài ha̍h




漁人碼頭上趣味
Gû-jîn bé-thâu siōng tshù-bī




觀光休閒攏合宜
Kuan-kong hiu-hân lóng ha̍p-gî




四、布袋喙 
Sì, Pòo-tē-tshuì




布袋鹽山枝仔冰
Pòo-tē iâm-suann ki-á-ping




清涼入喉好心情
Tshing-liâng ji̍p âu hó sim-tsîng




虱目魚是狀元魚
Sat-ba̍k-hî sī tsiōng-guân-hî




滋味上好 舊情也綿綿
Tsu-bī siōng hó kū-tsîng iā mî-mî




倒風內海有乾坤
Tò-hong lāi-hái ū khiân-khun




濱海公路闊閣順
Pin-hái kong-lōo khuah koh sūn




繁華商港變漁港
Huân-huâ siong-káng piàn hî-káng




樸實骨力攏相仝
Phoh-si̍t kut-la̍t lóng sio-kāng




嘉應廟的王爺公
Ka-ìng-biō ê Ông-iâ-kong




衝水路 迎客王
Tshiong tsuí-lōo ngiâ kheh-ông




太聖宮的媽祖婆
Thài-sìng-kiong ê Má-tsóo-pô




明朝神像別搭無
Bîng-tiâu sîn-siōng pa̍t-tah bô




白水湖千江有水千江月
Pe̍h-tsuí-ôo tshian kang iú suí tshian kang gua̍t




萬里無雲萬里天
Bān lí bû hûn bān lí thian




布袋風頭水尾有八景
Pòo-tē hong-thâu tsuí-bué ū pat kíng




人文生態萬般情
Jîn-bûn sing-thài bān-puann tsîng




五、二竹圍 
Gōo, Jī-tik-uî




頭竹圍 二竹圍
Thâu-tik-uî Jī-tik-uî




攏是義竹的古早名
Lóng sī Gī-tik ê kóo-tsá miâ




「二」「義」倚音號義竹
「Jī」「Gī」uá im hō Gī-tik




八十冬前到這馬
Peh-tsa̍p tang tsîng kàu tsit-má




姓翁的人上蓋濟
Sènn Ang ê lâng siōng-kài tsē




博士出身滿四界
Phok-sū tshut-sin muá-sì-kè




東後寮教會起甲真好勢
Tang-āu-liâu kàu-huē khí kah tsin hó-sè




西南爿的魚塭有水車咧轉踅
Sai-lâm pîng ê hî-ùn ū tsuí-tshia teh tńg-se̍h




舊曆二、三月粉鳥lîng
kū-li̍k jī, sann--gue̍h hún-tsiáu-lîng




庄頭比賽跋感情
Tsng-thâu pí-sài pua̍h-kám-tsîng




人講毋驚無通食無通穿
Lâng kóng m̄-kiann bô thang tsia̍h bô thang tshīng




干焦驚粉鳥毋揹lîng
Kan-na kiann hún-tsiáu m̄ phāinn lîng




觀光產業有未來
Kuan-kong sán-gia̍p ū bī-lâi




駁岸公園通人愛
Poh-huānn kong-hn̂g thong lâng ài




八掌溪防起步道
Pat-tsiáng-khe hông khí pōo-tō




運動休閒真正好
Ūn-tōng hiu-hân tsin-tsiànn hó




六、鹿仔草 
La̍k, Lo̍k-á-tsháu




鹿草土地平平平
Lo̍k-tsháu thóo-tē pênn-pênn-pênn




臺糖甘蔗甜甜甜
Tâi-thn̂g kam-tsià tinn-tinn-tinn




鳥鼠肉是通人知
Niáu-tshí-bah sī thong lâng tsai




欲試滋味你就來
Beh tshì tsu-bī lí tō lâi




中寮安溪城隍廟
Tiong-liâu An-khe Sîng-hông-biō




五尊城隍攏安座
Gōo tsun Sîng-hông lóng an tsō




水池頂有隱痀橋
Tsuí-tî-tíng ū ún-ku-kiô




公園美麗人呵咾
Kong-hn̂g bí-lē lâng o-ló




欲來鹿草真便利
Beh lâi Lo̍k-tsháu tsin piān-lī




有東西快速佮高鐵
ū tang-sai khuài-sok kah ko-thih




天青地綠風微微
Thinn tshenn tē li̍k hong bî-bî




若是拍結毬嘛會心花開
Nā sī phah-kat-kiû mā ē sim-hue-khui




跤踏車道好風景
Kha-ta̍h-tshia-tō hó hong-kíng




四條路線在你揀
Sì tiâu lōo-suànn tsāi lí kíng




逍遙體驗上清閒
Siau-iâu thé-giām siōng tshing-îng




勇健就免看醫生
Ióng-kiānn tō bián khuànn i-sing




七、水堀頭 
Tshit, Tsuí-khut-thâu




水上舊名水堀頭
Tsuí-siōng kū miâ Tsuí-khut-thâu




顏思齊來遮開墾佇明朝
Gân Su-tsê lâi tsia khai-khún tī Bîng-tiâu




一个水上車站用無夠
Tsi̍t ê Tsuí-siōng tshia-tsām īng bô-kàu




閣起北迴佮南靖兩个火車頭
Koh khí Pak-huê kah Lâm-tsīng nn̄g ê hué-tshia-thâu




縱貫公路行透透
Tshiòng-kuàn kong-lōo kiânn-thàu-thàu




嘉朴公路到海口
Ka-Phoh kong-lōo kàu hái-kháu




北回歸線通過遮
Pak-huê-kui-suànn thong-kuè tsia




太陽館是真出名
Thài-iông-kuán sī tsin tshut-miâ




南靖糖廠枝仔冰
Lâm-tsīng thn̂g-tshiúnn ki-á-ping




頂塗溝是蝴蝶村
Tíng-thôo-kau sī Ôo-tia̍p-tshun




大崙遐有媠公園
Tuā-lūn hia ū suí kong-hn̂g




看蓮花就來中庄
Khuànn liân-hue tō lâi Tiong-tsng




有機種作好風評
Iú-ki tsìng-tsoh hó hong-phîng




健康食食上流行
Kiān-khong tsia̍h-si̍t siōng liû-hîng




來到水上沓沓仔行
Lâi-kàu Tsuí-siōng ta̍uh-ta̍uh-á kiânn




享受自在佮清閒
Hiáng-siū tsū-tsāi kah tshing-îng




八、六家佃 
Peh, La̍k-ka-tiān




六跤舊名六家佃
La̍k-kha kū miâ La̍k-ka-tiān




六戶開墾做代先
La̍k hōo khai-khún tsò tāi-sing




較早算頭有九萬廿七千
Khah-tsá sǹg thâu ū káu-bān jia̍p-tshit-tshing




好額人濟甲算袂清
Hó-gia̍h-lâng tsē kah sǹg bē tshing




算頭掠做是蒜頭
Sǹg thâu lia̍h-tsò sī suàn-thâu




其實上濟是塗豆
Kî-si̍t siōng tsē sī thôo-tāu




王得祿將軍的風水
Ông Tik-lo̍k tsiong-kun ê hong-suí




一級古蹟在埤頭
It kip kóo-tsik tsāi Pi-thâu




蒜頭糖廠是臺灣第三大
Suàn-thâu thn̂g-tshiúnn sī Tâi-uân tē-sann tuā




臺糖寶庫是伊的名
Tâi-thn̂g pó-khòo sī i ê miâ




蔗埕文化園區設佇遮
Tsià-tiânn bûn-huà hn̂g-khu siat tī tsia




發展觀光用五分仔車
Huat-tián kuan-kong īng gōo-hun-á-tshia




滋味上芳蒜頭餅
Tsu-bī siōng phang suàn-thâu-piánn




大人囡仔攏愛食
Tuā-lâng gín-á lóng ài tsia̍h




六跤傳奇規牛車
La̍k-kha thuân-kî kui gû-tshia




等待你來做伙行
Tán-thāi lí lâi tsò-hué kiânn




九、古笨港 
Káu, Kóo-pūn-káng




開臺第一古笨港
Khai-tâi tē-it Kóo-pūn-káng




過去是繁華的小臺灣
Kuè-khì sī huân-huâ ê sió Tâi-uân




地名改過幾若擺
Tē-miâ kái-kuè kuí-nā pái 




號做新港上實在
Hō-tsò Sin-káng siōng si̍t-tsāi




奉天宮 頭香逐家相爭搶
Hōng-thian-kiong thâu-hiunn ta̍k-ke sio-tsenn tshiúnn




水仙宮 水神大禹咧鎮守
Tsuí-sian-kiong tsuí-sîn Tāi-ú teh tìn-siú




宗教活動規模真盛大
Tsong-kàu ua̍h-tāng kui-bôo tsin sīng-tāi




保庇平安 逐家笑咍咍
Pó-pì pîng-an ta̍k-ke tshiò-hai-hai




藝術佇遮是真風行
Gē-su̍t tī tsia sī tsin hong-hîng




林懷民全世界有著等
Lîm Huâi-bîn tsuân-sè-kài ū tio̍h tíng




登雲書院干焦賰石碑
Ting-hûn su-īnn kan-na tshun tsio̍h-pi




逐年的祭孔大典隆重有意義
Ta̍k nî ê Tsè khóng tāi-tián liông-tiōng ū ì-gī




猶有真濟主題館
Iáu ū tsin tsē tsú-tê-kuán




街頭巷尾的好食物是講袂完
Ke-thâu hāng-bué ê hó-tsia̍h mi̍h sī kóng bē uân




發展進步有向望
Huat-tián tsìn-pōo ū ǹg-bāng




上蓋豐沛是咱新港
Siōng-kài phong-phài sī lán Sin-káng




十、雙溪口 
Tsa̍p, Siang-khe-kháu




溪口舊名雙溪口
Khe-kháu kū-miâ Siang-khe-kháu




三目溪佮石龜溪
Sam-ba̍k-khe kah Tsio̍h-ku-khe




兩港溪水來會齊
Nn̄g káng khe-tsuí lâi huē tsê




佇遮流入北港溪
Tī tsia lâu ji̍p Pak-káng-khe




四百外年天臺殿
Sì-pah guā nî Thian-tâi-tiān




三百外冬北極殿
Sann-pah guā tang Pak-ki̍k-tiān




香火真旺受景仰
Hiunn-hué tsin ōng siū kíng-gióng




有求必應威靈揚
Iú kiû pit ìng ui-lîng iông




溪口客家文化館
Khe-kháu Kheh-ka bûn-huà-kuán




文物典故真濟款
Bûn-bu̍t tián-kòo tsin tsē khuán




鳥仔餅有古早味
Tsiáu-á-piánn ū kóo-tsá-bī




罐頭花是新科技
Kuàn-thâu-hue sī sin kho-ki




鹹菜食著酸佮甘
Kiâm-tshài tsia̍h tio̍h sng kah kam




菜脯配飯兼啖糝
Tshài-póo phuè pn̄g kiam tām-sám




有閒來踅溪口街
Ū-îng lâi se̍h Khe-kháu-ke




人情溫暖上好禮
Jîn-tsîng un-luán siōng hó-lé




十一、打貓 
Tsa̍p-it, Tánn-niau




打貓本是平埔名
Tánn-niau pún sī pênn-poo miâ




日本人號做民雄到這馬
Ji̍t-pún-lâng hō-tsò Bîn-hiông kàu tsit-má




四通八達好所在
Sù-thong-pat-ta̍t hó sóo-tsāi




上北落南無阻礙
Tsiūnn-pak lo̍h-lâm bô tsóo-gāi




民雄頭橋工業區
Bîn-hiông Thâu-kiô kang-gia̍p-khu




各行各業攏總有
Kok hâng kok gia̍p lóng-tsóng ū




三間大學設佇遮
Sann king tāi-ha̍k siat tī tsia




文風鼎盛大學城
Bûn-hong tíng-sīng tāi-ha̍k-siânn




演藝廳是閩南式的古早厝
Ián-gē-thiann sī Bân-lâm-sik ê kóo-tsá-tshù




廣播文物館會當見證歷史
Kóng-pòo bûn-bu̍t-kuán ē-tàng kiàn-tsìng li̍k-sú




咱若欲聽恐怖的故事
Lán nā beh thiann khióng-pòo ê kòo-sū




就愛來去劉家的古厝
Tō ài lâi-khì Lâu--ka ê kóo-tshù




休閒的農場真正濟
Hiu-hân ê lông-tiûnn tsin-tsiànn tsē




欲食欲耍攏無欠缺
Beh tsia̍h beh sńg lóng bô khiàm-khueh




民雄鵝肉上出名
Bîn-hiông gô-bah siōng tshut-miâ




歡迎逐家來去食
Huan-gîng ta̍k-ke lâi-khì tsia̍h




十二、大莆林 
Tsa̍p-jī, Tuā-pôo-nâ 




大林舊名大莆林
Tuā-nâ kū miâ Tuā-pôo-nâ




古早嘉義上好額
Kóo-tsá Ka-gī siōng hó-gia̍h




高速公路 雙爿開
Ko-sok kong-lōo siang-pîng khai




縱貫鐵路 南北來
Tshiòng-kuàn thih-lōo lâm pak lâi




臺糖早期設廠真繁榮
Tâi-thn̂g tsá-kî siat tshiúnn tsin huân-îng




這馬生物科技正流行
Tsit-má sing-bu̍t kho-ki tsiann liû-hîng




田中央的病院是慈濟
Tshân tiong-ng ê pēnn-īnn sī Tsû-tsè




南華大學好學藝
Lâm-huâ tāi-ha̍k hó ha̍k-gē




十股圳 鹿堀溝 起大排
Tsa̍p-kóo-tsùn Lo̍k-khut-kau khí tuā-pâi




造福居民萬萬代
Tsō-hok ki-bîn bān-bān-tāi




跤踏車 四界行
Kha-ta̍h-tshia sì-kè kiânn




芳米媠花上出名
Phang bí suí hue siōng tshut-miâ




環保生態攏兼顧
Khuân-pó sing-thài lóng kiam-kòo




醫療教育做真好
I-liâu kàu-io̍k tsò tsin hó




工業園區有智慧
Kang-gia̍p hn̂g-khu ū tì-huī




繁華有望大埔美
Huân-huâ ū bāng Tuā-poo-bí




十三、梅仔坑 
Tsa̍p-sann, Muê-á-khenn




梅山梅山好𨑨迌
Muê-san Muê-san hó tshit-thô




舊名梅-（糜-）-仔-坑故事多
Kū-miâ Muê- (Muê-) -á-khenn kòo-sū to




有山有水風景好
Ū suann ū tsuí hong-kíng hó




三十六連彎的上山道
Sann-tsa̍p-la̍k liân uan ê tsiūnn suann tō




彎彎斡斡接太和
Uan-uan uat-uat tsiap Thài-hô




十八村內物產揚寶島
Tsa̍p-peh tshun-lāi bu̍t-sán iông pó-tó




瑞峰、瑞里茶園滿滿是
Suī-hong, Suī-lí tê-hn̂g muá-muá-sī




圳南、圳北蓮霧上蓋甜
Tsùn-lâm, Tsùn-pak lián-bū siōng-kài tinn




堀尺嶺新興產業種咖啡
Khut-tshioh-niá sin-hing sán-gia̍p tsìng ka-pi




雙溪、大南橙桔好滋味
Siang-khe, Tāi-lâm tîng-kiat hó tsu-bī




薁蕘仔清涼降火像水晶
Ò-giô-á tshing-liâng kàng-hué tshiūnn tsuí-tsinn




猶有各種蘭花應四時
Iáu-ū kok-tsióng lân-hue ìng sù-sî




梅山公園梅花香
Muê-san kong-hn̂g muî-hua hiong




玉虛宮神威顯赫得信仰
Gio̍k-hi-kiong sîn-ui hián-hik tit sìn-gióng




開發山區拚觀光
Khai-huat suann-khu piànn kuan-kong




打造清幽的國花鄉
Tá-tsō tshing-iu ê kok-hue-hiong




十四、竹頭崎 
Tsa̍p-sì, Tik-thâu-kiā




竹崎舊名竹頭崎，
Tik-kiā kū miâ Tik-thâu-kiā,




森林奇景規山坪。
sim-lîm kî-kíng kui suann-phiânn.




三種林相攏佇遮，
Sann tsióng lîm-siòng lóng tī tsia,




欲看著來坐火車。
beh khuànn-tio̍h lâi tsē hué-tshia.




觀音水沖真出名，
Kuan-im tsuí-tshiâng tsin tshut-miâ,




奮起湖的飯包蓋好食。
Pùn-ki-ôo ê pn̄g-pau kài hó-tsia̍h.




若準peh上塘湖嶺，
Nā-tsún peh tsiūnn Tn̂g-ôo-niá,




就毋想厝內的某佮囝。
tō m̄ siūnn tshù-lāi ê bóo kah kiánn.




菝仔、龍眼佮荔枝，
Pua̍t-á, lîng-gíng kah nāi-tsi,




柑仔、柳丁佮薁蕘。
kam-á, liú-ting kah ò-giô.




隨在你欲佗一味，
Suî-tsāi lí beh tó tsi̍t bī,




等路、伴手攏四序。
tán-lōo, phuānn-tshiú lóng sù-sī.




神威護民帝爺公，
Sîn-ui hōo bîn Tè-iâ-kong,




忠孝節義受尊崇。
tiong-hàu tsiat-gī siū tsun-tsông.




人文生態媠閣濟，
Jîn-bûn sing-thài suí koh tsē,




歡迎逐家來奉茶。
huan-gîng ta̍k-ke lâi hōng-tê.




十五、番仔路 
Tsa̍p-gōo, Huan-á-lōo




番路佇山地佮平洋的交界
Huan-lōo tī suann-tē kah pênn-iûnn ê kau-kài




按遮會當去山內
Àn tsia ē-tàng khì suann-lāi




樹木銀行佇五虎寮
Tshiū-bo̍k gîn-hâng tī Ngóo-hóo-liâu




日安社區是厝邊兜
Ji̍t-an siā-khu sī tshù-pinn-tau




紫雲寺佇半天岩
Tsí-hûn-sī tī Puànn-thinn-giâm




欲去著過菜公店
Beh khì tio̍h kuè Tshài-kong-tiàm




龍隱寺 佇觸口
Liông-ún-sī tī Tak-kháu




天長地久好彩頭
Thian-tiông-tē-kiú hó-tshái-thâu




步道上濟佇鞍頂
Pōo-tō siōng tsē tī Uann-tíng




草山會當到永興
Tsháu-suann ē-tàng kàu Íng-hing




隙頂出名是茶米
Khiah-tíng tshut-miâ sī tê-bí




公興土匪仔山上趣味
Kong-hing Thóo-huí-á-suann siōng tshù-bī




仁義潭水飽滇風景好
Jîn-gī-thâm tsuí pá-tīnn hong-kíng hó




紅記記的柿仔是如意果
Âng-kì-kì ê khī-á sī jû-ì-kó




番路猶有真濟寶
Huan-lōo iáu-ū tsin tsē pó




恁若來遮一定會褒嗦
Lín nā lâi tsia it-tīng ē po-so




十六、阿里山 
Tsa̍p-la̍k, A-lí-san




森林鐵路誠傳奇
Sim-lîm thih-lōo tsiânn thuân-kî




工程奇巧無地比
Kang-tîng kî-khá bô tè pí




#Mayasvi#是國家級祭典神聖有意義
#Mayasvi# sī kok-ka-kip tsè-tián sîn-sìng ū ì-gī




來吉猶有#Spispi#鐵達尼
Lâi-kiat iáu-ū #Spispi# Thiat-ta̍t-nî




涼亭是茶山的文化
Liâng-tîng sī tê-suann ê bûn-huà




達娜伊谷保育作用真正大
Ta̍t-ná-i-kok pó-io̍k tsok-iōng tsin-tsiànn tuā




新美編織工藝袂輸人
Sin-bí pian-tsit kang-gē bē su--lâng




達邦的原民教育是臺灣頭一欉
Ta̍t-pang ê guân-bîn kàu-io̍k sī Tâi-uân thâu tsi̍t tsâng




蝴蝶蘭上濟佇樂野
Ôo-tia̍p-lân siōng tsē tī Lo̍k-iá




藝術九芎林佇石鼓磐
Gē-su̍t Kiú-kiong-nâ tī Tsio̍h-kóo-puânn




蛟龍水沖聲勢透草嶺
Kau-liông tsuí-tshiâng siann-sè thàu Tsháu-niá




里佳的天色上蓋藍
Lí-ka ê thinn-sik siōng-kài nâ




阿里山頂景色媠
A-lí-san-tíng kíng-sik suí




參天古木滿滿是
Tsham-thian-kóo-bo̍k muá-muá-sī




櫻花燦爛若煙火
Ing-hue tshàn-lān ná ian-hué




日出佮雲海有名地迵天
Ji̍t-tshut kah hûn-hái ū-miâ tē thàng thinn




十七、埔羌林 
Tsa̍p-tshit, Poo-kiunn-nâ




中埔舊名埔羌林
Tiong-poo kū miâ Poo-kiunn-nâ




原住民本來蹛佇遮
Guân-tsū-bîn pún-lâi tuà tī tsia




漢人客人沓沓仔來
Hàn-jîn kheh-lâng ta̍uh-ta̍uh-á lâi




做伙開墾好所在
Tsò-hué khai-khún hó sóo-tsāi




吳鳳廟、忠王祠
Ngô͘-hōng-biō, Tiong-ông-sû




族群往來有故事
Tso̍k-kûn óng-lâi ū kòo-sū




池王爺、保安宮
Tî-ông-iâ, Pó-an-kiong




香火久長誠興旺
Hiunn-hué kú-tn̂g tsiânn hing-ōng




菁仔柳丁逐項有
Tshenn-á liú-ting ta̍k hāng ū




趁錢飼囝翻新厝
Thàn-tsînn tshī kiánn huan sin tshù




靈芝木耳葡萄柚
Lîng-tsi bo̍k-ní phû-tô-iū




眾人食了長歲壽
Tsìng-lâng tsia̍h liáu tn̂g huè-siū




十全的景色攏齊齊
Tsa̍p-tsn̂g ê kíng-sik lóng tsiâu-tsê




秋凊的林場在恁踅
Tshiu-tshìn ê lîm-tiûnn tsāi lín se̍h




朋友三不五時就來坐
Pîng-iú sam-put-gōo-sî tō lâi tsē




宛然中崙溫泉燒燒仔洗
Uán-jiân Tiong-lūn un-tsuânn sio-sio-á sé




十八、後大埔 
Tsa̍p-peh, Āu-tuā-poo




大埔又閣號做後大埔
Tuā-poo iū-koh hō-tsò Āu-tuā-poo




上蓋有名的是曾文水庫
Siōng-kài ū-miâ ê sī Tsan-bûn tsuí-khòo




欲來大埔看景緻
Beh lâi Tuā-poo khuànn kíng-tì




會當按臺南抑嘉義
Ē-tàng àn Tâi-lâm ia̍h Ka-gī




世外桃源風景媠
Sè-guā-thô-guân hong-kíng suí




Peh山賞景兩相宜
Peh suann siúnn  kíng lióng siong gî




筍乾外銷到東洋
Sún-kuann guā-siau kàu Tang-iûnn




山明水秀解憂愁
San-bîng-tsuí-siù kái iu-tshiû




天頂的雲勻勻仔飛
Thinn-tíng ê hûn ûn-ûn-á pue




水底的魚寬寬仔泅
Tsuí-té ê hî khuann-khuann-á siû




山邊的風聊聊仔吹
Suann-pinn ê hong liâu-liâu-á tshue




湖面水波慢慢仔湧
Ôo-bīn tsuí-pho bān-bān-á íng




火金蛄 光焱焱
Hué-kim-koo kng-iānn-iānn




𧌄蜅蠐 透山坪
Am-poo-tsê thàu suann-phiânn




大埔規年攏好耍
Tuā-poo kui nî lóng hó-sńg




有閒就來莫嫌遠
Ū-îng tō lâi mài hiâm hn̄g

