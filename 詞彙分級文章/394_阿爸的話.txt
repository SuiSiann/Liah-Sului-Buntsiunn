394 阿爸的話

阿爸的話
A-pah ê uē




囝啊 囝啊
Kiánn --ah kiánn --ah

阿爸的話你著聽咧
A-pah ê uē lí tio̍h thiann --leh

彼時恁爸娶恁娘
Hit sî lín pâ tshuā lín niâ

無錢做大餅
Bô tsînn tsò tuā-piánn

我才牽豬哥去送定
Guá tsiah khan ti-ko khì sàng-tiānn

無花轎駛牛車
Bô hue-kiō sái gû-tshia

無房間睏大廳
Bô pâng-king khùn tuā-thiann

無紗仔巾用手遮
Bô se-á-kin iōng tshiú jia

無帽仔戴匏桸
Bô bō-á tì pû-hia

彼時仔無灶佮無鼎
Hit-sî-á bô tsàu kah bô tiánn

厝內是真散食
Tshù-lāi sī tsin sàn-tsia̍h

阿爸阿娘來拍拚
A-pah a-niâ lâi phah-piànn

才有三頓通好食
Tsiah ū sann-tǹg thang-hó tsia̍h

生你飼你費心情
Sinn lí tshī lí huì sim-tsiânn

阿爸的話你著聽咧
A-pah ê uē lí tio̍h thiann --leh

跋筊無穩贏
Pua̍h-kiáu bô ún iânn

警察也欲掠
Kíng-tshat iā beh lia̍h

跤梢間仔你毋通行
Kha-sau-king-á lí m̄-thang kiânn

嗎啡毋通食
Moo-hui m̄-thang tsia̍h

食久會無性命
Tsia̍h kú ē bô sènn-miā

跤梢間仔你毋通行
Kha-sau-king-á lí m̄-thang kiânn

