457 半包薰

半包薰
Puànn pau hun




一陣冷風輕輕吹過來
Tsi̍t tsūn líng hong khin-khin tshue --kuè-lâi

提醒阮這毋是眠夢
Thê-tshínn gún tse m̄ sī bîn-bāng

桌頂的半包薰
Toh-tíng ê puànn pau hun

已經囥半冬
Í-king khǹg puànn tang

無聲的夜
Bô siann ê iā

使人心驚惶
Sú lâng sim kiann-hiânn

無聲的你
Bô siann ê lí

會使我心疼
Ē sú guá sim-thiànn

一陣冷風輕輕吹過來
Tsi̍t tsūn líng hong khin-khin tshue --kuè-lâi

提醒阮這毋是眠夢
Thê-tshínn gún tse m̄ sī bîn-bāng

桌頂的半包薰
Toh-tíng ê puànn pau hun

已經囥半冬
Í-king khǹg puànn tang

以早阮上討厭
Í-tsá gún siōng thó-ià

你對阮大細聲
Lí tuì gún tuā-sè-siann

如今心內的遺憾
Jû-kim sim-lāi ê uî-hām

是你不再共我罵
Sī lí put-tsài kā guá mā

我想欲唱歌予你聽
Guá siūnn-beh tshiùnn-kua hōo lí thiann

心內一句話我毋捌講過
Sim-lāi tsi̍t kù uē guá m̄ bat kóng--kuè

你是我的性命
Lí sī guá ê sìnn-miā

我想欲唱歌予你聽
Guá siūnn-beh tshiùnn-kua hōo lí thiann

只要你的眼神予我一點希望
Tsí-iàu lí ê gán-sîn hōo guá tsi̍t-tiám hi-bāng

我會永遠佮你做伴
Guá ē íng-uán kah lí tsò-phuānn

我想欲唱歌予你聽
Guá siūnn-beh tshiùnn-kua hōo lí thiann

雖然我毋知你這陣的感覺
Sui-liân guá m̄ tsai lí tsit-tsūn ê kám-kak

但是我會一直唱到無聲
Tān-sī guá ē it-ti̍t tshiùnn kàu bô-siann

我想欲唱歌予你聽
Guá siūnn-beh tshiùnn-kua hōo lí thiann

何時才通解脫命運的拖磨
Hô-sî tsiah thang kái-thuat miā-ūn ê thua-buâ

等你醒來
Tán lí tshínn--lai

叫阮的名
Kiò gún ê miâ

