622 10《彰化縣國民小學鄉土語言臺語其他教材第十冊》

第一課  雞母𤆬雞仔囝
Tē-it khò Ke-bó tshuā ke-á-kiánn




O̍h-oh-oh oh o̍h-oh-oh oh
O̍h-oh-oh oh o̍h-oh-oh oh 

雞公佇咧吼 天光矣天光矣逐家起來喔 
ke-kang tī-leh háu thinn-kng --ah thinn-kng --ah ta̍k-ke khí-lâi --ooh 

趕緊去食飯 食飽通出門 
kuánn-kín khì tsia̍h-pn̄g tsia̍h-pá thang tshut-mn̂g 

大人做工課 囡仔去學堂
tuā-lâng tsò khang-khuè gín-á khì o̍h-tn̂g




Kok kok kok kok kok kok
Kok kok kok kok kok kok 

雞母佇咧叫雞仔囝 緊來遮媽媽啄粟仔 
ke-bó tī-leh kiò ke-á-kiánn kín lâi tsia má-mah tok tshik-á 

予恁食趕緊來 趕緊來 慢來的 就無你的額
hōo lín tsia̍h kuánn-kín lâi kuánn-kín lâi bān lâi --ê tō bô lí ê gia̍h




第二課  車
Tē-jī khò Tshia




Ōnn-īnn ōnn-īnn
Ōnn-īnn ōnn-īnn 

救護車來矣 請逐家閃開 
kiù-hōo-tshia lâi --ah tshiánn ta̍k-ke siám--khui 

車內有病人趕緊欲載來去予醫生看
tshia-lāi ū pēnn-lâng kuánn-kín beh tsài lâi-khì hōo i-sing khuànn 




Ōnn-īnn ōnn-īnn 
Ōnn-īnn ōnn-īnn 

救火車來矣 逐家趕緊閃開 
kiù-hué-tshia lâi --ah ta̍k-ke kuánn-kín siám--khui 

頭前遐火燒厝 無駛較緊咧
thâu-tsîng hia hué-sio-tshù bô sái khah kín --leh 

厝會變火烌
tshù ē piàn hué-hu




Ōnn-īnn ōnn-īnn
Ōnn-īnn ōnn-īnn 

警察車來矣 逐家趕緊閃開 
kíng-tshat-tshia lâi --ah ta̍k-ke kuánn-kín siám--khui 

掠歹人要緊 路若擋牢咧 欲掠就袂赴
lia̍h pháinn-lâng iàu-kín lōo nā tòng-tiâu --leh beh lia̍h tō bē-hù 




Ōnn-īnn ōnn-īnn
Ōnn-īnn ōnn-īnn 

聽著ōnn-īnn聲 
thiann-tio̍h ōnn-īnn siann 

逐家就趕緊閃開 才袂延延人的時間
ta̍k-ke tō kuánn-kín siám--khui tsiah bē iân-tshiân lâng ê sî-kan




第三課  花園啥物花上芳
Tē-sann khò Hue-hn̂g siánn-mih hue siōng phang




花園啥物花上芳？
Hue-hn̂g siánn-mih hue siōng phang? 

玉蘭、含笑上芳，芳、芳芳、芳芳芳。
Gio̍k-lân, hâm-siàu siōng phang, phang, phang-phang, phang-phang-phang. 




厝內啥物水上冷？
Tshù-lāi siánn-mih tsuí siōng líng? 

冰水、冰角上冷，冷、冷冷、冷冷冷。
Ping-tsuí, ping-kak siōng líng, líng, líng-líng, líng-líng-líng.




教室啥物人愛笑？
Kàu-sik siánn-mih lâng ài tshiò? 

阿英、阿永愛笑，笑、笑笑、笑笑笑。
A-ing, A-íng ài tshiò, tshiò, tshiò-tshiò, tshiò-tshiò-tshiò.




果園啥物果子澀？
Kó-hn̂g siánn-mih kué-tsí siap? 

菝仔未熟上澀，澀、澀澀、澀澀澀。
Pua̍t-á buē si̍k siōng siap, siap, siap-siap, siap-siap-siap.




學校啥物人上槌？
Ha̍k-hāu siánn-mih lâng siōng thuî? 

貧惰囡仔上槌，槌、槌槌、槌槌槌。
Pîn-tuānn gín-á siōng thuî, thuî, thuî-thuî, thuî-thuî-thuî.




你佗位發癀咧腫？
Lí tó-uī huat-hông teh tsíng? 

目睭、鼻仔攏腫，腫、腫腫、腫腫腫。
ba̍k-tsiu, phīnn-á lóng tsíng, tsíng, tsíng-tsíng, tsíng-tsíng-tsíng.




啥物款人上戇？
Siánn-mih khuán lâng siōng gōng? 

毋讀冊的囡仔上戇，戇、戇戇、戇戇戇。
M̄ tha̍k-tsheh ê gín-á siōng gōng, gōng, gōng-gōng, gōng-gōng-gōng.




啥物物件上白？
Siánn-mih mi̍h-kiānn siōng pe̍h? 

天頂白雲上白，白、白白、白白白。
Thinn-tíng pe̍h-hûn siōng pe̍h, pe̍h, pe̍h-pe̍h, pe̍h-pe̍h-pe̍h.




第四課  老阿婆
Tē-sì khò Lāu a-pô




阿爸的阿姆，我叫阿婆，
A-pah ê a-ḿ, guá kiò a-pô, 

阿婆歲頭真正濟，今年已經八十外歲，
a-pô huè-thâu tsin-tsiànn tsē, kin-nî í-king peh-tsa̍p guā huè, 

身體勇健，攏佮阮講臺灣話，真好聽閣真心適。
sin-thé ióng-kiānn, lóng kah guán kóng Tâi-uân-uē, tsin hó-thiann koh tsin sim-sik.




有一工，我佮伊滾耍笑：
Ū tsi̍t kang, guá kah i kún-sńg-tshiò:




「阿婆！我欲佮你講北京話好無？」
“A-pô! Guá beh kah lí kóng Pak-kiann-uē hó --bô?”




「彼我也無學，講袂輾轉，真歹聽，我看莫較著。」
“He guá iā bô o̍h, kóng bē liàn-tńg, tsin pháinn-thiann, guá khuànn mài khah tio̍h.”




我講：「阿婆！無要緊，
Guá kóng: “A-pô! Bô iàu-kín, 

我講一句你綴我講一句，
guá kóng tsi̍t kù lí tuè guá kóng tsi̍t kù, 

按呢就講會輾轉。」
án-ne tō kóng ē liàn-tńg.” 

阿婆講：「講毋著，毋通共我笑喔！」
A-pô kóng: “Kóng m̄-tio̍h, m̄-thang kā guá tshiò --ooh!”




「『老師』『Lāu-su』；『蕭老師』『Siau lāu-su』」
“ ‘老師’ “lāu-su” ; ‘蕭老師’ ‘Siau lāu-su’” 

「阿婆！阿婆！毋著！『老師』著捲舌，你無捲舌，毋著。」
“A-pô! A-pô! M̄-tio̍h! ‘老師’ tio̍h kńg tsi̍h, lí bô kńg tsi̍h, m̄-tio̍h.”




「我袂曉捲舌，北京話有夠歹講，
“Guá bē-hiáu kńg tsi̍h, Pak-kiann-uē ū-kàu pháinn-kóng, 

講了喙舌會拍結。猶有，你講彼『Siau lāu-su』，嘛毋著，
kóng liáu tshuì-tsi̍h ē phah-kat. Iáu ū, lí kóng he ‘Siau lāu-su’ , mā m̄-tio̍h, 

應該是『Siau lāu-su』，哪通共人罵痟的？」
ing-kai sī “Siau lāu-su” , ná thang kā lâng mē siáu--ê?”




「阿婆！是你無捲舌，講毋著去，我無罵人痟老師啦！」
“A-pô! Sī lí bô kńg tsi̍h, kóng m̄-tio̍h --khì, guá bô mē lâng siáu lāu-su --lah!”




第五課  好心的阿枝
Tē-gōo khò Hó-sim ê A-ki




阿枝是一个老實人，
A-ki sī tsi̍t ê láu-si̍t lâng, 

佇菜市仔咧賣粉圓，
tī tshài-tshī-á teh bē hún-înn, 

一碗十箍，一日賣百外碗，
tsi̍t uánn tsa̍p khoo, tsi̍t ji̍t bē pah guā uánn, 

毋過干焦會當趁三百外箍，真歹過日子。
m̄-koh kan-na ē-tàng thàn sann-pah guā khoo, tsin pháinn kuè ji̍t-tsí.




人問伊哪會遮爾薄利？
Lâng mn̄g i ná ē tsiah-nī po̍h lī? 

伊講：「薄利毋才會多銷，欲趁人的錢，服務要緊，生理誠競爭，無較骨力拍拚是袂使得。」
I kóng: “Po̍h lī m̄-tsiah ē to siau, beh thàn lâng ê tsînn, ho̍k-bū iàu-kín, sing-lí tsiânn kīng-tsing, bô khah kut-la̍t phah-piànn sī bē-sái--tit.”




「啊你一工賣遮爾濟，哪會趁遮少？」
“Ah lí tsi̍t kang bē tsiah-nī tsē, ná ē thàn tsiah tsió?”




「成本懸，無法度，番薯粉起價，
“Sîng-pún kuân, bô-huat-tōo, han-tsî-hún khí-kè, 

糖嘛就下，無甜人無愛買，
thn̂g mā tō hē, bô tinn lâng bô ài bé, 

有人欲食冷的，就愛摻冰，
ū lâng beh tsia̍h líng--ê, tō ài tsham ping, 

冰角我攏嘛家己激，先燃滾水，
ping-kak guá lóng mā ka-kī kik, sing hiânn kún-tsuí, 

才閣下落去冰箱冰，電愛錢，
tsiah koh hē lo̍h-khì ping-siunn ping, tiān ài tsînn, 

gá-suh嘛愛錢，成本太懸，
gá-suh mā ài tsînn, sîng-pún thài kuân, 

利純當然減少，無法度啦 !」
lī-sûn tong-jiân kiám-tsió, bô-huat-tōo --lah!”




「啊你有夠條直，做生理哪有人像你遮古意，
“Ah lí ū-kàu tiâu-ti̍t, tsò-sing-lí ná ū lâng tshiūnn lí tsiah kóo-ì, 

冰角毋就去冰店買，俗閣簡單、利便，
ping-kak m̄ tō khì ping tiàm bé, sio̍k koh kán-tan, lī-piān, 

欲甜摻糖丹上甜，
beh tinn tsham thn̂g-tan siōng tinn, 

免十箍銀就規桶甜粅粅，
bián tsa̍p khoo-gîn tō kui tháng tinn-but-but, 

像你按呢趁無食啦 !」
tshiūnn lí án-ne thàn bô tsia̍h --lah!” 

有人好心共伊建議。
Ū lâng hó-sim kā i kiàn-gī.




阿枝講：「就是條直古意毋才就按呢生，
A-ki kóng: “Tō sī tiâu-ti̍t kóo-ì m̄-tsiah tō án-ne-senn, 

買便的冰角攏嘛生水激的，
bé piān--ê ping-kak lóng mā tshenn-tsuí kik--ê, 

糖丹是真甜，
thn̂g-tan sī tsin tinn, 

毋過彼是化學品，
m̄-koh he sī huà-ha̍k-phín, 

對人的健康有害，按呢趁錢，心肝袂安。」
tuì lâng ê kiān-khong iú-hāi, án-ne thàn-tsînn, sim-kuann bē an.”




阿枝阿枝真老實，做人實在真古意。
A-ki A-ki tsin láu-si̍t, tsò-lâng si̍t-tsāi tsin kóo-ì. 

做生理，毋敢投機，甘願趁少錢，無要緊，
Tsò-sing-lí, m̄ kánn tâu-ki, kam-guān thàn tsió tsînn, bô iàu-kín, 

好心有好報，莫怪阿枝的身體遮勇健，
hó-sim ū hó pò, bo̍k-kuài A-ki ê sin-thé tsiah ióng-kiānn, 

因為「人咧做，天咧看」阿枝的好心天知影。
in-uī “Lâng teh tsò, thinn teh khuànn” A-ki ê hó-sim thinn tsai-iánn.




第六課  樹頂有烏鴉
Tē-la̍k khò Tshiū-tíng ū oo-a




樹頂有烏鴉 甜粿免包餡 
Tshīu-tíng ū oo-a tinn-kué bián pau-ānn 

媽媽叫阿姨 趕緊來挲圓 
má-mah kiò a-î kuánn-kín lâi so-înn




奕輸面憂憂 心肝拍結毬 
Ī su bīn iu-iu sim-kuann phah-kat-kiû 

氣著欲食薑 有夠歹看樣 
khì--tio̍h beh tsia̍h kiunn ū-kàu pháinn khuànn-iūnn




阿媽欲飼雞 阿公欲飼馬 
A-má beh tshī ke a-kong beh tshī bé 

我欲去顧更 你欲去顧暝 
guá beh khì kòo-kenn lí beh khì kòo-mê




姑丈娶阿姑 阿媽誠氣惱 
Koo-tiūnn tshuā a-koo a-má tsiânn khì-lóo 

面仔臭konn-konn 懊惱兼憤怒 
bīn-á tshàu-konn-konn àu-náu kiam hùn-nōo




狗仔四支跤 食飯用飯坩 
Káu-á sì ki kha tsia̍h-pn̄g iōng pn̄g-khann 

水底一尾魚 兔仔兩kâi耳
tsuí-té tsi̍t bué hî thòo-á nn̄g kâi hī




三隻紅蜘蛛 五隻烏山羊 
Sann tsiah âng ti-tu gōo tsiah oo suann-îunn 

六支番仔火 點火點袂猛 
la̍k ki huan-á-hué tiám-hué tiám bē mé




透早天烏烏 落雨佇中午 
Thàu-tsá thinn oo-oo lo̍h-hōo tī tiong-ngóo 

四界全塗膏 袂當通𨑨迌 
sì-kè tsuân thôo ko bē-tàng thang tshit-thô




第七課  去阿舅in兜
Tē-tshit khò Khì a-kū in tau




阿舅為著生活，
A-kū uī-tio̍h sing-ua̍h, 

搬去桃園龜山做生理，
puann khì Thô-hn̂g Ku-suann tsò-sing-lí, 

一年迵天，
tsi̍t-nî-thàng-thinn, 

佮阮罕得來去。
kah guán hán-tit lâi-khì.




阿爸講：桃園、彰化，來去一逝，
A-pah kóng: Thô-hn̂g, Tsiong-huà, lâi-khì tsi̍t tsuā, 

駛車行北二高高速公路，
sái-tshia kiânn pak-jī-ko ko-sok kong-lōo, 

雖然有較緊，
sui-jiân ū khah kín, 

嘛是忝甲欲死，
mā sī thiám kah beh sí, 

閣再講，咱是食頭路人，
koh-tsài kóng, lán sī tsia̍h-thâu-lōo lâng, 

嘛袂使定定請假欲去𨑨迌，
mā bē-sái tiānn-tiānn tshíng-ká beh khì tshit-thô, 

就是利用歇睏日出門，
tō sī lī-iōng hioh-khùn-ji̍t tshut-mn̂g, 

高速公路頂窒車窒甲遐爾嚴重，
ko-sok kong-lōo-tíng that-tshia that kah hiah-nī giâm-tiōng, 

嘛是有夠艱苦。
mā sī ū-kàu kan-khóo.




就是因為阿爸貧惰出門，
Tō sī in-uī a-pah pîn-tuānn tshut-mn̂g, 

毋才佮阿舅誠少鬥陣，
m̄-tsiah kah a-kū tsiânn tsió tàu-tīn, 

這擺是因為阿母一直堅持就愛來去，
tsit pái sī in-uī a-bú it-ti̍t kian-tshî tō ài lâi-khì, 

若無，是欲等到底時？
nā-bô, sī beh tán kàu tī-sî? 

阿爸無話通應，
A-pah bô uē thang ìn, 

決定利用週休兩工欲去，
kuat-tīng lī-iōng tsiu-hiu nn̄g kang beh khì, 

順紲參觀三峽的祖師廟，
sūn-suà tsham-kuan Sam-kiap ê Tsóo-su-biō, 

看人拍干樂。
khuànn lâng phah kan-lo̍k.




阿舅in兜真闊真四序，
A-kū in tau tsin khuah tsin sù-sī, 

暗頓攢甲誠腥臊，
àm-tǹg tshuân kah tsiânn tshenn-tshau, 

阿妗一直夾好料的予我食，
a-kīm it-ti̍t ngeh hó-liāu--ê hōo guá tsia̍h, 

阿舅嘛斟香檳汽水予我啉。
a-kū mā thîn hiong-pin khì-tsuí hōo guá lim.




阿母講：「食母舅那咧食豆腐」，做你共食，免客氣。
A-bú kóng: “Tsia̍h bú-kū ná teh tsia̍h tāu-hū”, tsò lí kā tsia̍h, bián kheh-khì.




阿爸講：食會落去盡量食，毋過嘛毋通食傷飽。
A-pah kóng: tsia̍h ē lo̍h-khì tsīn-liōng tsia̍h, m̄-koh mā m̄-thang tsia̍h siunn pá. 

來！咱杯仔捀起來，
Lâi! Lán pue-á phâng --khí-lâi, 

共阿舅阿妗敬一下，
kā a-kū a-kīm kìng --tsi̍t-ē, 

感謝阿舅的招待，
kám-siā a-kū ê tsiau-thāi, 

感謝阿妗煮遮好食的料理。
kám-siā a-kīm tsú tsiah hó-tsia̍h ê liāu-lí.




阿妗講：凊彩爾爾，免客氣，
A-kīm kóng: tshìn-tshái niā-niā, bián kheh-khì, 

做恁共食，
tsò lín kā tsia̍h, 

欲啉汽水我閣共你斟。
beh lim khì-tsuí guá koh kā lí thîn.




阿舅講：阿熊有影乖就著，
A-kū kóng: A-hîm ū-iánn kuai tō tio̍h, 

就認真讀冊，
tō jīn-tsin tha̍k-tsheh, 

聽爸爸、媽媽的話，
thiann pá-pah, má-mah ê uē, 

聽老師的話喔。
thiann lāu-su ê uē --ooh.




阿母講：「天頂天公，地下母舅公」，
A-bú kóng: “Thinn-tíng thinn-kong, tē-hā bú-kū-kong”, 

阿舅是媽媽的兄弟，
a-kū sī má-mah ê hiann-tī, 

阿舅講的話就是佮阿母講的仝款，
a-kū kóng ê uē tō sī kah a-bú kóng--ê kāng-khuán, 

共阿舅說多謝，
kā a-kū sueh-to-siā, 

感謝阿舅的鼓勵。
kám-siā a-kū ê kóo-lē.




第八課  上臺語課
Tē-peh khò Siōng Tâi-gí khò




頂禮拜，
Tíng lé-pài, 

老師教阮讀臺語，
lāu-su kà guán tha̍k Tâi-gí, 

真趣味，
tsin tshù-bī, 

老師唸一句，
lāu-su liām tsi̍t kù, 

阮就綴一句：阿永𤆬in後生去銀行領錢，
guán tō tuè tsi̍t kù: A-íng tshuā in hāu-senn khì gîn-hâng niá tsînn, 

來到銀行桌櫃邊，
lâi kàu gîn-hâng toh-kuī-pinn, 

阿永交代in後生：「你恬恬遮坐，
A-íng kau-tài in hāu-senn: “Lí tiām-tiām tsia tsē, 

毋通走，
m̄-thang tsáu, 

阿爸欲領錢，
a-pah beh niá tsînn, 

連鞭才𤆬你來去食麵。」
liâm-mi tsiah tshuā lí lâi-khì tsia̍h mī.” 




一目𥍉，
Tsi̍t-ba̍k-nih, 

囡仔煞拍毋見，
gín-á suah phah-m̄-kìnn, 

阿永一直叫一直揣：「我的囡仔拍毋見去，
A-íng it-ti̍t kiò it-ti̍t tshuē: “Guá ê gín-á phah-m̄-kìnn --khì, 

啥人有看阮阿儀！阿儀！你佇佗位？」
siánn-lâng ū khuànn guán A-gî! A-gî! Lí tī tó-uī?”




今仔日閣上臺語，
Kin-á-ji̍t koh siōng Tâi-gí, 

老師叫阮唸予伊聽：
lāu-su kiò guán liām hōo i thiann: 

阿永𤆬in後生去銀行領錢，
A-íng tshuā in hāu-senn khì gîn-hâng niá tsînn, 

來到銀行桌櫃邊，
lâi kàu gîn-hâng toh-kuī-pinn, 

阿永交代in後生：「你恬恬遮坐，
A-íng kau-tài in hāu-senn: “Lí tiām-tiām tsia tsē, 

毋通走，
m̄-thang tsáu, 

阿爸欲領錢，
a-pah beh niá tsînn, 

連鞭才𤆬你來去食麵。」
liâm-mi tsiah tshuā lí lâi-khì tsia̍h mī.”




一目𥍉，
Tsi̍t-ba̍k-nih, 

印仔煞拍毋見，
ìn-á suah phah-m̄-kìnn, 

阿永一直叫一直揣：「我的印仔拍毋見去，
A-íng it-ti̍t kiò it-ti̍t tshuē: “Guá ê ìn-á phah-m̄-kìnn --khì, 

啥人有看阮阿姨，
siánn-lâng ū khuànn guán a-î, 

阿姨！阿姨！你佇佗位？」
a-î! A-î! Lí tī tó-uī?”




老師聽了真懷疑，
Lāu-su thiann liáu tsin huâi-gî, 

哪會按呢生，
ná ē án-ne-sinn, 

敢有影「三日無餾，就peh上樹」，
kám ū-iánn “Sann ji̍t bô liū, tō peh tsiūnn tshiū” , 

阿儀煞變阿姨，
A-gî suah piàn a-î, 

囡仔煞變印仔去，
gín-á suah piàn ìn-á khì, 

哪會按呢生？
ná ē án-ne-sinn?




逐家聽斟酌，斟酌聽，
Ta̍k-ke thiann tsim-tsiok, tsim-tsiok thiann, 

「囡仔」毋是「印仔」，
“gín-á” m̄ sī “ìn-á” , 

「阿儀」毋是「阿姨」，
“A-gî” m̄ sī “a-î” , 

轉去就練習，
tńg--khì tō liān-si̍p, 

臺語講袂輾轉的人，
Tâi-gí kóng bē liàn-tńg ê lâng, 

愛佮阿公阿媽學，
ài kah a-kong a-má o̍h, 

像按呢「三日無餾，就peh上樹」，
tshiūnn án-ne “Sann ji̍t bô liū, tō peh tsiūnn tshiū”, 

是欲學到當時。
sī beh o̍h kàu tang-sî.




第九課  破飯碗  
Tē-káu khò Phuà pn̄g-uánn




早前有一个七十六歲的老阿婆，
Tsá-tsîng ū tsi̍t ê tshit-tsa̍p-la̍k huè ê lāu a-pô, 

伊的新婦對伊真不孝，
i ê sin-pū tuì i tsin put-hàu, 

對待伊非常䆀，
tuì-thāi i hui-siông bái, 

常常予伊的大家穿袂燒、食袂飽。
siông-siông hōo i ê ta-ke tshīng bē sio, tsia̍h bē pá.




老人目睭青盲，
Lāu-lâng ba̍k-tsiu tshenn-mê, 

伊的新婦就特別為伊揣一塊粗粗閣破的飯碗，
i ê sin-pū tō ti̍k-pia̍t uī i tshuē tsi̍t tè tshoo-tshoo koh phuà ê pn̄g-uánn, 

毋捌洗過半遍。
m̄ bat sé kuè puànn piàn.




幾若年後，
Kuí-nā nî āu, 

伊的孫結婚，
i ê sun kiat-hun, 

孫新婦對待伊真好，
sun-sin-pū tuì-thāi i tsin hó, 

有一日，
ū tsi̍t ji̍t, 

這位孫新婦想一个妙計，
tsit uī sun-sin-pū siūnn tsi̍t ê miāu-kè, 

共阿媽講，
kā a-má kóng, 

阿媽，
a-má, 

後擺你若食飽，
āu-pái lí nā tsia̍h-pá, 

就故意將這塊碗共挵予破，
tō kòo-ì tsiong tsit tè uánn kā lòng hōo phuà, 

我有辦法予媽媽會好好對待你。
guá ū pān-huat hōo má-mah ē hó-hó tuì-thāi --lí. 

毋過，
M̄-koh, 

老人毋敢按呢做，
lāu-lâng m̄ kánn án-ne tsò, 

因為驚新婦受氣。
in-uī kiann sin-pū siū-khì. 

孫新婦幾若擺共苦勸，
Sun-sin-pū kuí-nā pái kā khóo-khǹg, 

後來，
āu--lâi, 

才照孫新婦所吩咐的去做。
tsiah tsiàu sun-sin-pū sóo huan-hù--ê khì tsò. 

隔日，
Keh-ji̍t, 

當咧食飯的時，
tng-teh tsia̍h-pn̄g ê sî, 

伊就將碗故意挵予破，
i tō tsiong uánn kòo-ì lòng hōo phuà, 

伊的新婦就走來看，
i ê sin-pū tō tsáu lâi khuànn, 

煞反受氣。
suah huán siū-khì.




拄好這个時陣，
Tú-hó tsit ê sî-tsūn, 

伊的孫新婦走倚來講：阿媽，你哪會遐爾無細膩，
i ê sun-sin-pū tsáu uá lâi kóng: a-má, lí ná ē hiah-nī bô sè-jī, 

共這塊碗挵破，
kā tsit tè uánn lòng-phuà, 

若無，
nā-bô, 

你百歲年老，
lí pah huè nî-lāu, 

我通共這塊碗留咧，
guá thang kā tsit tè uánn lâu --leh, 

通來予媽媽用。
thang lâi hōo má-mah īng.




彼个不孝的新婦聽著這个話了後，
Hit ê put-hàu ê sin-pū thiann-tio̍h tsit ê uē liáu-āu, 

感覺以前伊對大家實在真毋著，
kám-kak í-tsîng i tuì ta-ke si̍t-tsāi tsin m̄-tio̍h, 

就開始有孝伊的大家，
tō khai-sí iú-hàu i ê ta-ke, 

就按呢，
tsiū-án-ne, 

這个老人快快樂樂活到老老老。
tsit ê lāu-lâng khuài-khuài-lo̍k-lo̍k ua̍h kàu lāu-lāu-lāu.

