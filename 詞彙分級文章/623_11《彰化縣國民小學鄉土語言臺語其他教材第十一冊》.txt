623 11《彰化縣國民小學鄉土語言臺語其他教材第十一冊》

第一課 十二生相
Tē-it khò Tsa̍p-jī senn-siùnn




一鼠賊仔名，二牛駛犁兄， 
It tshí tsha̍t-á miâ, jī gû sái-lê hiann,




三虎peh山坪，四兔遊東京，
Sam hóo peh suann-phiânn, sì thòo îu Tang-kiann,

 


五龍皇帝命，六蛇予人驚， 
Gōo liông hông-tè miā, la̍k tsuâ hōo lâng kiann, 




七馬走兵營，八羊食草嶺， 
Tshit bé tsáu ping-iânn, peh iông tsia̍h tsháu-niá, 




九猴peh樹頭，十雞啼三聲，
Káu kâu peh tshīu-thâu, tsa̍p ke thî sann siann, 

 


十一狗仔顧門埕，十二豬是菜刀命。
Tsa̍p-it káu-á kòo mn̂g-tiânn, tsa̍p-jī ti sī tshài-to miā.




第二課  徛厝著好厝邊，作田著好田邊 
Tē-jī khò Khiā-tshù tio̍h hó tshù-pinn, tsoh-tshân tio̍h hó tshân-pinn




徛厝著好厝邊：
Khiā-tshù tio̍h hó tshù-pinn:




徛厝若搪著好厝邊，
khiā-tshù nā tn̄g-tio̍h hó tshù-pinn,




生活會輕鬆，
sing-ua̍h ē khin-sang,




逐家攏是出外人，
ta̍k-ke lóng sī tshut-guā-lâng,




互相相疼痛，
Hōo-siong sio thiànn-thàng,




有代誌咱就鬥幫忙；
Ū tāi-tsì lán tō tàu pang-bâng;




若是搪著歹厝邊，
Nā sī tn̄g-tio̍h pháinn tshù-pinn,




你讓我，
Lí nīu --guá,




講袂當，
Kóng bē-tàng,




我拜託你，
Guá pài-thok --lí,




講袂癮，
Kóng bē giàn, 




這款厝邊真歹紡。
Tsit khuán tshù-pinn tsin pháinn pháng.




作田著好田邊：逐家互相鬥相共，
Tsoh-tshân tio̍h hó tshân-pinn: ta̍k-ke hōo-siong tàu-sann-kāng,




你欲巡田水，
Lí beh sûn tshân-tsuí,




順紲幫我看，
Sūn-suà pang guá khuànn,




若欲送點心，
Nā beh sàng tiám-sim, 




我來共你捾。
Guá lâi kā lí kuānn.




若是搪著歹田邊，
Nā-sī tn̄g-tio̍h pháinn tshân-pinn,




每冬冤家彼條田岸，
Muí tang uan-ke hit tiâu tshân-huānn,




你的田毋予我過，
Lí ê tshân m̄ hōo guá kuè, 




欲行我的路你敢敢？
Beh kiânn guá ê lōo lí kám kánn? 




這款田邊真重耽！
Tsit khuán tshân-pinn tsin tîng-tânn!




徛厝欲愛好厝邊，
Khiā-tshù beh ài hó tshù-pinn,




作田欲有好田邊，
Tsoh-tshân beh ū hó tshân-pinn, 




代先我就共你鬥相共，
Tāi-sing guá tsīu kā lí tàu-sann-kāng,




好處先做予別人，
Hó-tshù sing tsò hōo pa̍t-lâng,




是毋是，先問家己，
Sī m̄ sī, sing mn̄g ka-kī,




好毋好，先共人呵咾。若是按呢做，
Hó m̄ hó, sing kā lâng o-ló. nā-sī án-ne tsò, 




「敦親睦鄰，守望相助」的
“Tun-tshin bo̍k-lîn, siú-bōng siong-tsōo” ê




社區營造，一定第一好。
Siā-khu îng-tsō, it-tīng tē-it hó.




第三課 臺語真快學
Tē-sann khò Tâi-gí tsin khuài o̍h




烏鴉是烏鴉 
Oo-a sī oo-a




鵝毋是水鴨 
Gô m̄ sī tsuí-ah




臺語真趣味 
Tâi-gí tsin tshù-bī




毋通走去覕 
M̄-thang1 tsáu khì bih




愛睏面慈慈 
Ài-khùn bīn tsû-tsû




囡仔愛tsih-tsuh 
Gín-á ài tsih-tsuh




頭殼激犁犁
Thâu-khak kik lê-lê




認真欲讀冊
Jīn-tsin beh tha̍k-tsheh




亞伊污挨萵烏
a i u e ue oo




認真著來學
Jīn-tsin tio̍h lâi o̍h 




Ah ih uh eh oh ooh
Ah ih uh eh oh ooh




臺語真快學
Tâi-gí tsin khuài o̍h




第四課 咱的故鄉─彰化縣
Tē-sì khò Lán ê kòo-hiong─ Tsiong-huà-kuān




彰化古早叫做「半線」，
Tsiong-huà kóo-tsá kiò-tsò “Puànn-suànn”, 

半線地名的來源是按呢：
Puànn-suànn tē-miâ ê lâi-guân sī án-ne: 

咱臺灣原住民平埔族，
lán Tâi-uân guân-tsū-bîn pênn-poo-tso̍k, 

巴布薩族（Babuza）的半線社，
Pa-pòo-sat-tso̍k (Babuza) ê Puànn-suànn-siā, 

古早就是蹛佇咱彰化這个所在，
kóo-tsá tō sī tuà tī lán Tsiong-huà tsit ê sóo-tsāi, 

所以彰化古名是「半線」。
sóo-í Tsiong-huà kóo miâ sī “Puànn-suànn”. 

這馬咱彰化縣各鄉鎮，
Tsit-má lán Tsiong-huà-kuān kok hiong-tìn, 

嘛攏猶閣保留袂少佮原住民有關的地名：
mā lóng iáu-koh pó-liû bē tsió kah guân-tsū-bîn íu-kuan ê tē-miâ: 

親像鹿港的「頂番婆」，
tshin-tshīunn Lo̍k-káng ê “Tíng-huan-pô” , 

和美的「番雅溝」、「番社」、「塗厝厝」，
Hô-bí ê “Huan-ngá-kau” , “Huan-siā” , “Thôo-tshù-tshù” , 

芬園的「社口」、「舊社」，
Hun-hn̂g ê “Siā-kháu” , “Kū-siā” , 

員林的「番仔崙」，
Uân-lîm ê “huan-á-lūn” , 

田中的「卓乃潭」，
Tiân-tiong ê “Toh-nái-thâm” , 

田尾的「紅毛社」，
Tshân-bué ê “Âng-mn̂g-siā”, 

二林的「番仔田」、「番仔寮」，
Jī-lîm ê “Huan-á-tshân”, “Huan-á-liâu”, 

埤頭的「番仔埔」等等。
Pi-thâu ê “huan-á-poo” tíng-tíng.




咱彰化縣的地形親像一个三角形，
Lán Tsiong-huà-kuān ê tē-hîng tshin-tshīunn tsi̍t ê sann-kak-hîng, 

北爿隔一條大肚溪，
pak-pîng keh tsi̍t tiâu Tuā-tōo-khe, 

就是臺中縣，
tō sī Tâi-tiong-kuān, 

南爿過了濁水溪就是雲林縣，
lâm-pîng kuè liáu Lô-tsuí-khe tō sī Hûn-lîm-kuān, 

東爿以八卦臺地佮南投縣為界，
tang-pîng í Pat-kuà tâi-tē kah Lâm-tâu-kuān uî kài, 

西爿是臺灣海峽。
sai-pîng sī Tâi-uân hái-kiap. 

八卦臺地北爿對八卦山起，
Pat-kuà tâi-tē pak-pîng uì Pat-kuà-suann khí, 

南爿到濁水溪的北岸，
lâm-pîng kàu Lô-tsuí-khe ê pak-huānn, 

也就是咱彰化縣二水鄉佮南投縣名間鄉的交界，
iā tō sī lán Tsiong-huà-kuān Jī-tsuí-hiong kah Lâm-tâu-kuān Bîng-kan-hiong ê kau-kài, 

南北大約有三十二公里。
lâm-pak tāi-iok ū sann-tsa̍p-jī kong-lí.




咱彰化是縱貫鐵路山線及海線相佮的所在，
Lán Tsiong-huà sī tshiòng-kuàn thih-lōo suann-suànn ki̍p hái-suànn sann-kap ê sóo-tsāi, 

縱貫公路佮高速公路通往臺灣南北二路，
tshiòng-kuàn kong-lōo kah ko-sok kong-lōo thong óng Tâi-uân lâm-pak-jī-lōo, 

地理的位置真重要，
tē-lí ê uī-tì tsin tiōng-iàu, 

自古以來就是人才聚集佮文化交流的所在。
tsū-kóo í-lâi tō sī jîn-tsâi tsū-tsi̍p kah bûn-huà kau-liû ê sóo-tsāi.




第五課 田湳湳
Tē-gōo khò Tshân làm-làm




內山出桶柑
Lāi-suann tshut tháng-kam




平洋出田蛤
Pênn-iûnn tshut tshân-kap




目睭擘予金
Ba̍k-tsiu peh hōo kim




心情毋通急
Sim-tsîng m̄-thang kip




鉸刀利劍劍
Ka-to lāi-kiàm-kiàm




歹人共人搶劫
Pháinn-lâng kā lâng tshíunn-kiap




糞埽予人嫌
Pùn-sò hōo lâng hiâm 




梳頭用毛鋏
Se-thâu iōng mn̂g-giap




這區田真湳
Tsit khu tshân tsin làm




落去跤會塌
Lo̍h-khì kha ē lap




第六課 狗蟻
Tē-la̍k khò Káu-hiā




狗蟻！狗蟻！講著食，你著舂破額。
Káu-hiā! Káu-hiā! Kóng-tio̍h tsia̍h, lí tio̍h tsing-phuà hia̍h.




行路硞硞傱，毋驚會相碰？
Kiânn-lōo kho̍k-kho̍k tsông, m̄ kiann ē sio-pōng?




朋友！朋友！你著聽我講：
Pîng-íu! Pîng-íu! Lí tio̍h thiann guá kóng:




毋是阮愛膨風，也毋是阮咧起悾；
M̄ sī guán ài phòng-hong, iā m̄ sī guán teh khí-khong;




天跤下就算阮上骨力，上愛運動，
Thinn-kha-ē tō sǹg guán siōng kut-la̍t, siōng ài ūn-tōng,




為著生活，為著囝孫，才著來走傱。
Uī-tio̍h sing-ua̍h, uī-tio̍h kiánn-sun, tsiah tio̍h lâi tsáu-tsông.




春天著想寒來時，北風若吹才袂失頓枵饑，
Tshun-thinn tio̍h sīunn kuânn lâi sî, pak-hong nā tshue tsiah bē sit-tǹg-iau-ki, 




好天粒積雨來糧，囝孫生活才有向
Hó-thinn lia̍p-tsik hōo lâi niû, kiánn-sun sing-ua̍h tsiah ū ǹg




俗語佇咧講：
Sio̍k-gí tī teh kóng:




「一个和尚擔水食有賰，
“Tsi̍t ê huê-siūnn tann-tsuí tsia̍h ū tshun, 

兩个和尚扛水啉無夠，
N̄ng ê huê-siūnn kng tsuí lim bô-kàu, 

三个和尚相推無水止喙焦。」
sann ê huê-sīunn sio-the bô tsuí tsí tshuì-ta.”




這是一个分工合作的社會，
Tse sī tsi̍t ê hun-kang ha̍p-tsok ê siā-huē, 

你我相放伴，
lí guá sio-pàng-phuānn, 

逐家相照顧，
ta̍k-ke sio-tsiàu-kòo, 

一个人無夠力，
tsi̍t ê lâng bô kàu la̍t, 

若是有一大陣人合作，
nā sī ū tsi̍t tuā tīn lâng ha̍p-tsok, 

就會當生出較大的力量，
tō ē-tàng senn-tshut khah tuā ê li̍k-liōng, 

來完成較大的工課。
lâi uân-sîng khah tuā ê khang-khuè. 

所以咱著學狗蟻彼種骨力拍拚，
Sóo-í lán tio̍h o̍h káu-hiā hit tsióng kut-la̍t phah-piànn, 

同心協力的精神。
tông-sim hia̍p-li̍k ê tsing-sîn.




欲合作，
Beh ha̍p-tsok, 

著愛先分工課，
tio̍h-ài sing hūn khang-khuè, 

親像咱咧整理教室仝款，
tshin-tshīunn lán teh tsíng-lí kàu-sik kāng-khuán, 

老師將工課分予咱每一个人，
lāu-su tsiong khang-khuè hun hōo lán muí tsi̍t ê lâng, 

有人掃塗跤，
ū lâng sàu thôo-kha, 

有人拭窗仔門，
ū lâng tshit thang-á-mn̂g, 

有人摒糞埽。
ū lâng piànn pùn-sò. 

每一个人毋但做好家己份額，
Muí tsi̍t ê lâng m̄-nā tsò hó ka-kī hūn-gia̍h, 

嘛愛佮別人互相配合，
mā ài kah pa̍t-lâng hōo-siong phuè-ha̍p, 

互相幫忙鬥跤手，
hōo-siong pang-bâng tàu-kha-tshíu, 

按呢才有法度將規間教室整理甲整齊閣清氣。
án-ne tsiah ū huat-tōo tsiong kui king kàu-sik tsíng-lí kah tsíng-tsê koh tshing-khì.




已經知影「合作」的道理，
Í-king tsai-iánn “ha̍p-tsok” ê tō-lí, 

自這馬起，
tsū tsit-má khí, 

咱逐家來做一个「歡喜合作做伙拍拚」的人。
lán ta̍k-ke lâi tsò tsi̍t ê “huann-hí ha̍p-tsok tsò-hué phah-piànn” ê lâng.




第七課 阿君食肉骨
Tē-tshit khò A-kun tsia̍h bah-kut




人我叫阿君
Lâng guá kiò A-kun 




足愛食肉骨
Tsiok ài tsia̍h bah-kut




做人袂多端
Tsò-lâng bē to-tuan




生性真活潑
Senn-sìng tsin hua̍t-phuat




因為家庭散
In-uī ka-tîng sàn




開錢著站節
Khai-tsînn tio̍h tsām-tsat 




毋通激天天
M̄-thang kik thian-thian




袂使無半撇
Bē-sái bô-puànn-phiat




人我叫阿君
Lâng guá kiò A-kun




端的袂作孽
Tuan-tiah bē tsok-gia̍t




第八課 予醫生看
Tē-peh khò Hōo i-sing khuànn




小明：媽媽，我腹肚疼疼。
Sió-bîng: má-mah, guá pak-tóo thiànn-thiànn.




媽媽：是毋是食歹腹肚。
Má-mah: sī m̄ sī tsia̍h pháinn pak-tóo.




小明：我轉來的時，食一碗蚵仔麵線。閣食一碗綠豆冰。
Sió-bîng: guá tńg--lâi ê sî, tsia̍h tsi̍t uánn ô-á-mī-suànn. Koh tsia̍h tsi̍t uánn li̍k-tāu-ping. 




媽媽：你就是食燒食冷，烏白食，才會按呢。有落屎無？
Má-mah: lí tō sī tsia̍h-sio-tsia̍h-líng, oo-pe̍h tsia̍h, tsiah ē án-ne. ū làu-sái --bô?




小明：才一兩擺爾爾。
Sió-bîng: tsiah tsi̍t nn̄g pái niā-niā.




媽媽：猶是來去予醫生看一下較好。
Má-mah: iáu sī lâi-khì hōo i-sing khuànn --tsi̍t-ē khah hó.




小明：按呢喔！媽媽，你𤆬我來去。
Sió-bîng: án-ne --ooh! Má-mah, lí tshuā guá lâi-khì.




第九課 阿祖生阿公
Tē-káu khò A-tsóo senn a-kong




阿祖生阿公
A-tsóo senn a-kong 




阿公生阿國
A-kong senn a-kok 




阿國做戇工
A-kok tsò gōng kang 




一工趁五角
Tsi̍t kang thàn gōo kak 




後來生阿榮
Āu--lâi senn a-îng 


 

阿榮生阿益
A-îng senn a-ik




阿益有修養
A-ik ū siu-ióng




誠注重教育
Tsiânn tsù-tiōng kàu-io̍k

