842 新聞插播（崗山仔消息、獅甲消息、東榮科技公司、氣象報導）

新聞插播，
Sin-bûn tshah-pòo, 

崗山仔消息，
Kang-suann-á siau-sit, 

崗山仔這站仔蠓仔真濟，
Kang-suann-á tsit-tsām-á báng-á tsin tsē, 

啊害著瘦猴呢因為蠓仔煞來蹛院，
ah hāi-tio̍h Sán-kâu --neh in-uī báng-á suah lâi tuà-īnn, 

根據春桃仔講呢，
kin-kù Tshun-thô--á kóng --neh, 

伊佇⿰昨昏⿰下昏暗佮厝邊頭尾佇咧門口埕泡茶話仙，
i tī tsa̋ng i̋ng-àm kah tshù-pinn-thâu-bué tī-leh mn̂g-kháu-tiânn phàu-tê uē-sian, 

想袂到呢有一隻毋知死活的蠓仔呢，
siūnn bē kàu --neh ū tsi̍t tsiah m̄ tsai sí-ua̍h ê báng-á --neh,

竟然呢，
 kìng-jiân --neh, 

歇佇瘦猴的面，
hioh tī Sán-kâu ê bīn, 

欲叮瘦猴，
beh tìng Sán-kâu, 

春桃仔看著十分的受氣，
Tshun-thô--á khuànn--tio̍h tsa̍p-hun ê siūnn-khì, 

我的翁，
guá ê ang, 

哪會當予蠓仔欺負呢？
ná ē-tàng hōo báng-á khi-hū --neh?

所以一掌巴去呢。
Sóo-í tsi̍t tsiáng pa--khì --neh.




喔！
Ooh!




蠓仔當場死亡，
Báng-á tong-tiûnn sí-bông, 

但是瘦猴呢也煞來腦震盪，
tān-sī Sán-kâu --neh iā suah lâi náu-tsìn-tōng, 

經過送院治療並無大礙囉！
king-kuè sàng īnn tī-liâu pīng bô tuā-gāi --looh!




瘦猴啊！
Sán-kâu --ah! 

你按怎啦？
Lí án-tsuánn --lah? 

哎喲！
Ai-iō! 

夭壽喔！
Iáu-siū --ooh!




獅甲消息，
Sai-kah siau-sit, 

前鎮第七分局，
Tsiân-tìn tē-tshit hun-kio̍k, 

今仔日掠著一个大陸的偷渡客。
kin-á-ji̍t lia̍h-tio̍h tsi̍t ê Tāi-lio̍k ê thau-tōo-kheh. 

根據警方標示呢，
Kin-kù kíng-hong piáu-sī --neh, 

巡邏車經過獅甲國中附近呢，
sûn-lô-tshia king-kuè Sai-kah kok-tiong hù-kīn --neh, 

看著一个中年人，
khuànn-tio̍h tsi̍t ê tiong-liân-lâng,

穿著獅甲國中的體育衫，
tshīng tio̍h Sai-kah kok-tiong ê thé-io̍k sann, 

感覺奇怪，
kám-kak kî-kuài, 

所以進行勘查，
sóo-í tsìn-hîng kham-tsa, 

因為這个中年人口音真奇怪，
in-uī tsit ê tiong-liân-lâng kháu-im tsin kî-kuài, 

懷疑是大陸的偷渡客，
huâi-gî sī Tāi-lio̍k ê thau-tōo-kheh, 

毋才警方問伊穿的這領衫頂懸的字是按怎唸？
m̄-tsiah kíng-hong mn̄g i tshīng ê tsit niá sann tíng-kuân ê jī sī án-nuá liām? 

想袂到這个大陸的偷渡客呢，
Siūnn bē kàu tsit ê Tāi-lio̍k ê thau-tōo-kheh --neh, 

竟然用半精白仔的臺語，
kìng-jiân iōng puànn-tsiann-pe̍h-á ê Tâi-gí, 

將獅甲國中唸做中國食屎，
tsiong Sai-kah kok-tiong liām-tsò Tiong-kok tsia̍h sái, 

翻做北京語叫做#中國甲獅#啊！
huan-tsò Pak-kiann-gí kiò-tsò #中國甲獅# --ah! 

隨後警方將這位大陸的偷渡客帶回分局詢問。
Suî-āu kíng-hong tsiong tsit uī Tāi-lio̍k ê thau-tōo-kheh tuà huê hun-kio̍k sûn-mn̄g.




東榮科技公司為了降低失業率，
Tang-îng kho-ki kong-si uī-liáu kàng-kē sit-gia̍p-lu̍t, 

配合政府的政策，
phuè-ha̍p tsìng-hú ê tsìng-tshik, 

佇咧辦理了就業希望工程，
tī-leh pān-lí liáu tsiū-gia̍p hi-bāng kang-tîng, 

對外招募五百人呢到西子灣捒海湧，
tuì-guā tsio-bōo gōo-pah lâng --neh kàu Se-á-uân sak hái-íng, 

予平靜的海呢，
hōo pîng-tsīng ê hái --neh, 

更加閣有特色。
kìng-ka koh ū ti̍k-sik. 




東榮科技公司負責人黃東榮先生表示呢，
Tang-îng kho-ki kong-si hū-tsik-jîn N̂g Tong-îng senn-sinn piáu-sī --neh, 

伊閣過一站仔會招五百人呢，
i koh kuè --tsi̍t-tsām-á ē tsio gōo-pah lâng --neh, 

去算天星有幾粒？
khì sǹg thinn-tshinn ū kuí lia̍p? 

若失業的朋友呢，
Nā sit-gia̍p ê pîng-iú --neh, 

請注意本台的新聞報導。
tshiánn tsù-ì pún tâi ê sin-bûn pò-tō.




氣象報導，
Khì-siōng pò-tō, 

蹛佇咧五甲的忠仔呢，
tuà tī-leh Gōo-kah ê Tiong--á --neh, 

in兜的冰箱門關無峇，
in tau ê ping-siunn mn̂g kuainn bô bā, 

所以這幾工天氣有較冷，
sóo-í tsit kuí kang thinn-khì ū khah líng, 

希望聽眾朋友會記得，
hi-bāng thiann-tsiòng pîng-iú ē-kì-tsit, 

加疊寡衫才袂去予感冒。
ke tha̍h kuá sann tsiah bē khì hōo kám-mōo. 

風颱動態，
Hong-thai tōng-thài, 

根據最新的氣象資料顯示呢，
kin-kù tsuè sin ê khì-siōng tsu-liāu hián-sī --neh, 

新形成的風颱#Ku-lá-muh#中心位置佇咧北緯26.6度，
sin hîng-sîng ê hong-thai #Ku-lá-muh# tiong-sim uī-tì tī-leh pak-uí 26.6 tōo, 

東經125.4度，
tang-king 125.4 tōo, 

就是佇咧宜蘭東北東方大約430公里的海面上呢，
tō sī tī-leh Gî-lân tang-pak-tang hong tāi-iok 430 kong-lí ê hái-bīn-siōng --neh, 

往臺灣慢慢前進，
óng Tâi-uân bān-bān tsiân-tsìn, 

氣象專家兼記者恒春仔指出呢， 
khì-siōng tsuan-ka kiam kì-tsiá Hîng-tshun--á tsí-tshut --neh, 

這擺風颱#Ku-lá-muh#呢，
tsit pái hong-thai #Ku-lá-muh# --neh, 

瞬間最大陣風每小時165公里，
sùn-kan tsuè tuā tsūn-hong muí sió-sî 165 kong-lí, 

相當於14級風，
siong-tong î 14 kip hong, 

可能會威脅#Môo-líng-kuh#風颱佇聽眾朋友心目中的地位。
khó-lîng ē ui-hia̍p #Môo-líng-kuh# hong-thai tī thiann-tsiòng pîng-iú sim-bo̍k-tiong ê tē-uī. 

請聽眾朋友注意本臺風颱的報導。
Tshiánn thiann-tsiòng pîng-iú tsù-ì pún tâi hong-thai ê pò-tō. 

沿海方面，因為東榮科技公司呢，
Iân-hái hong-bīn, in-uī Tang-îng kho-ki kong-si --neh, 

招募五百名的員工去西子灣捒海湧，
tsio-bōo gōo-pah miâ ê uân-kang khì Se-á-uân sak hái-íng, 

所以造成了中湧轉大湧，
sóo-í tsō-sîng liáu tiong-íng tńg tuā-íng, 

去西子灣游泳的民眾，
khì Se-á-uân iû-íng ê bîn-tsiòng,

請注意。
 tshiánn tsù-ì. 

以上是咱番薯之聲廣播電台所提供，
Í-siōng sī lán Han-tsî-tsi-siann kóng-pòo tiān-tâi sóo thê-kiong, 

由本臺特派記者恒春仔為恁採訪報導，
iû pún tâi ti̍k-phài kì-tsiá Hîng-tshun--á uī lín tshái-hóng pò-tō, 

烏白來新聞，
oo-pe̍h-lâi sin-bûn, 

感謝收聽。
kám-siā siu-thiann.

