878 普普仔認捌日月潭

南投縣的日月潭，
Lâm-tâu-kuān ê Ji̍t-gua̍t-thâm, 

是國內上大的水潭，
sī kok-lāi siōng tuā ê tsuí-thâm, 

伊的風景媠，
i ê hong-kíng suí, 

歷史久，
li̍k-sú kú, 

所以小學教科書攏有介紹，
sóo-í sió-ha̍k kàu-kho-su lóng ū kài-siāu, 

嘛是咱臺灣幾个名聲透外國的風景區之一，
mā sī lán Tâi-uân kuí ê miâ-siann thàu guā-kok ê hong-kíng-khu tsi it, 

外國人遊臺灣，
guā-kok-lâng iû Tâi-uân, 

攏會來遮觀光遊覽。
lóng ē lâi tsia kuan-kong iû-lám.

日月潭的名稱由來，
Ji̍t-gua̍t-thâm ê miâ-tshing iû-lâi, 

愛對當地原住民邵族講起，
ài tuì tong-tē guân-tsū-bîn Siō-tso̍k kóng khí, 

邵族共伊叫做#zintun#；
Siō-tso̍k kā i kiò-tsò #zintun#; 

漢人來遮開墾，
Hàn-jîn lâi tsia khai-khún, 

無照音叫名，
bô tsiàu im kiò miâ, 

另外號一个漢名，日月潭，
līng-guā hō tsi̍t ê hàn-miâ, Ji̍t-gua̍t-thâm, 

有人講因為這个潭分做兩部份，
ū lâng kóng in-uī tsit ê thâm hun-tsò nn̄g pōo-hūn, 

一部份較圓身，
tsi̍t pōo-hūn khah înn sin, 

親像日頭，
tshin-tshiūnn ji̍t-thâu, 

一部份長株閣小可仔彎曲，
tsi̍t pōo-hūn tn̂g-tu koh sió-khuá-á uan-khiau, 

親像月眉；
tshin-tshiūnn gue̍h-bâi; 

另外一个講法是 1821 年（清道光元年），
līng-guā tsi̍t ê kóng-huat sī 1821 nî (Tshing Tō-kong guân-nî),

北路理番同知鄧傳安，
pak-lōo-lí-huan tông-ti Tīng Thuân-an, 

佇伊的遊記按呢記載，
tī i ê iû-kì án-ne kì-tsài, 

講潭水一爿紅赤，
kóng thâm-tsuí tsi̍t pîng âng-tshiah, 

親像日頭，
tshin-tshiūnn ji̍t-thâu, 

一爿青青，
tsi̍t pîng tshenn-tshenn, 

親像月娘，
tshin-tshiūnn gue̍h-niû, 

才號做日月潭。
tsiah hō-tsò Ji̍t-gua̍t-thâm. 

一个用形體號名，
Tsi̍t ê iōng hîng-thé hō-miâ, 

一个用色水號名，
tsi̍t ê iōng sik-tsuí hō-miâ, 

毋知佗一个才正確？
m̄ tsai tó tsi̍t ê tsiah tsìng-khak?

日月潭的潭中有一粒島，
Ji̍t-gua̍t-thâm ê thâm-tiong ū tsi̍t lia̍p tó, 

潭外兩爿有兩座山，
thâm-guā nn̄g pîng ū nn̄g tsō suann, 

一座叫做青龍山，
tsi̍t tsō kiò-tsò Tshing-liông-suann, 

一座叫做崙龍山，
tsi̍t tsō kiò-tsò Lûn-liông-suann, 

這个島親像「雙龍搶珠」的彼粒真珠，
tsit ê tó tshin-tshiūnn “siang liông tshiúnn tsu” ê hit lia̍p tsin-tsu, 

才號一个漢名，珠嶼，
tsiah hō tsi̍t ê hàn-miâ, Tsu-sū, 

古早的漢人風水仙滿滿是，
kóo-tsá ê hàn-jîn hong-suí-sian muá-muá-sī, 

才有這款天眼。
tsiah ū tsit khuán thinn-gán. 

後來閣改名，
Āu--lâi koh kái-miâ, 

叫做光華島，
kiò-tsò Kong-huâ-tó, 

毋知學問佇佗呢？
m̄ tsai ha̍k-būn tī tó --neh? 

邵族原住民自來就共伊叫做#Lalu#，
Siō-tso̍k guân-tsū-bîn tsū lâi tō kā i kiò-tsò #Lalu#, 

現時政府尊重原住民，
hiān-sî tsìng-hú tsun-tiōng guân-tsū-bîn, 

佇九二一大地動了後將伊恢復原來的名，
tī kiú jī it tuā tē-tāng liáu-āu tsiong i khue-ho̍k guân-lâi ê miâ, 

我想這內面的山神、水神應該真歡喜才著。
guá siūnn tse lāi-bīn ê suann-sîn, tsuí-sîn ing-kai tsin huann-hí tsiah tio̍h.

日月潭除了觀光遊覽，
Ji̍t-gua̍t-thâm tû-liáu kuan-kong iû-lám, 

嘛有一个聞名全臺灣的萬人泅潭的活動，
mā ū tsi̍t ê bûn-bîng tsuân Tâi-uân ê bān lâng siû thâm ê ua̍h-tāng, 

規萬人同齊落水，
kui bān lâng tâng-tsê lo̍h-tsuí, 

泅過三千三百米的水面，
siû-kuè sann tshing sann pah bí ê tsuí-bīn, 

非常壯觀好看，
hui-siông tsòng-kuan hó-khuànn, 

每年這个活動攏有新聞報導，
muí nî tsit ê ua̍h-tāng lóng ū sin-bûn pò-tō, 

今年已經是第二十七屆囉，
kin-nî í-king sī tē jī-tsa̍p-tshit kài --looh, 

會使講是有歷史，
ē-sái kóng sī ū li̍k-sú, 

真健康的全民活動。
tsin kiān-khong ê tsuân-bîn ua̍h-tāng.

