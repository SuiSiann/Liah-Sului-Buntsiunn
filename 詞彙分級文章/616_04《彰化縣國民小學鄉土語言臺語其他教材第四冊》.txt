616 04《彰化縣國民小學鄉土語言臺語其他教材第四冊》

第一課 青紅燈
Tē-it khò Tshenn-âng-ting

小朋友請注意，行路愛細膩，
Sió-pîng-iú tshiánn tsù-ì, kiânn-lōo ài sè-jī,




紅燈著愛停，青燈才過去，
âng-ting tio̍h-ài thîng, tshenn-ting tsiah kuè--khì,




十字路口守規矩，
si̍p-jī-lōo-kháu siú kui-kí,




欲過大路看四邊，
beh kuè tuā-lōo khuànn sì pinn,




平安倒轉去，
pîng-an tò-tńg--khì,




快樂閣歡喜。
khuài-lo̍k koh huann-hí.




第二課  龍眼乾
Tē-jī khò Lîng-gíng-kuann

龍眼乾，三兩半，
Lîng-gíng-kuann, sann niú puànn, 




你點燈，我來看。
lí tiám ting, guá lâi khuànn. 




龍眼乾，三兩半，
Lîng-gíng-kuann, sann niú puànn, 




你點燈，我來看。
lí tiám ting, guá lâi khuànn. 




看啥物，看新娘，
Khuànn siánn-mih, khuànn sin-niû,  




新娘媠噹噹，嫁好翁。
sin-niû suí-tang-tang, kè hó ang.  




第三課  紅菜 白菜 花仔菜
Tē-sann khò Âng-tshài pe̍h-tshài hue-á-tshài

菜市仔青菜上蓋濟，
Tshài-tshī-á tshenn-tshài siōng-kài tsē,




紅菜 白菜 花仔菜，
âng-tshài pe̍h-tshài hue-á-tshài,




菠薐仔 芥菜 包心白，
pue-lîng-á kuà-tshài pau-sim-pe̍h, 




韭菜 蕹菜 高麗菜，
kú-tshài ìng-tshài ko-lê-tshài,




匏仔 苦瓜 馬鈴薯，
pû-á khóo-kue má-lîng-tsî, 




應有盡有 免驚臭殕，
ing-ū-tsīn-ū bián-kiann tshàu-phú,




便宜衛生 營養豐富。
pân-gî uē-sing îng-ióng hong-hù. 




第四課 一斤偌濟錢
Tē-sì khò Tsi̍t kin guā-tsē tsînn

頭家這塗豆一斤偌濟錢？
Thâu-ke tse thôo-tāu tsi̍t kin guā-tsē tsînn?




生塗豆一斤六十， 熟的一斤八十。
Tshenn thôo-tāu tsi̍t kin la̍k-tsa̍p, si̍k--ê tsi̍t kin peh-tsa̍p.

 


你欲買生的 ，抑是欲買熟的?
Lí beh bé tshenn--ê, ia̍h-sī beh bé si̍k--ê? 




熟的買半斤，欲配飯；      
Si̍k--ê bé puànn kin, beh phuè pn̄g;




生的買一斤，通予阿媽縛肉粽。
tshenn--ê bé tsi̍t kin, thang hōo a-má pa̍k bah-tsàng. 




第五課  買豬肉
Tē-gōo khò Bé ti-bah

頭家，共你買豬肉。
Thâu-ke, kā lí bé ti-bah.




欲精的，抑是欲肥的？
beh tsiann--ê, ia̍h-sī beh puî--ê?




精的、肥的，攏無愛，
Tsiann--ê, puî--ê, lóng bô ài,




我欲三層肉，
guá beh sam-tsân-bah, 




剁半斤，通予阮阿公食飽飽。
tok puànn kin, thang hōo guán a-kong tsia̍h pá-pá.




第六課  樹頂一隻猴
Tē-la̍k khò Tshiū-tíng tsi̍t tsiah kâu

樹頂一隻猴，樹跤一隻狗。
Tshiū-tíng tsi̍t tsiah kâu, tshiū-kha tsi̍t tsiah káu.




猴，跋落來，挵著狗。
Kâu, pua̍h --lo̍h-lâi, lòng-tio̍h káu.  




猴也走，狗也走。
Kâu iā tsáu, káu iā tsáu. 




毋知猴驚狗，抑是狗驚猴。
m̄ tsai kâu kiann káu, ia̍h-sī káu kiann kâu. 




第七課  做一个謎猜予你臆
Tē-tshit khò Tsò tsi̍t ê bī-tshai hōo lí ioh

一个物仔四四角角，欲食毋免擘殼。
Tsi̍t ê mi̍h-á sì-sì-kak-kak, beh tsia̍h m̄-bián peh khak. 




「豆乾」，豆乾，豆乾，恁某嫁內山。
“Tāu-kuann”, tāu-kuann, tāu-kuann, lín bóo kè lāi-suann.   




「豆腐」，豆腐，豆腐，恁某嫁舂臼。
“Tāu-hū”, tāu-hū, tāu-hū, lín bóo kè tsing-khū. 




豆乾、豆腐攏滋養，
Tāu-kuann, tāu-hū lóng tsu-ióng,




定定食豆乾，較𠢕peh山 ， 
tiānn-tiānn tsia̍h tāu-kuann, khah gâu peh suann,




定定食豆腐，較𠢕讀書。
tiānn-tiānn tsia̍h tāu-hū, khah gâu tha̍k-tsu.




第八課 魚丸仔、肉丸仔、花枝丸
Tē-peh khò Hî-uân-á, bah-uân-á, hue-ki-uân

上菜市，阿公上愛買三項物，
Tsiūnn tshài-tshī, a-kong siōng ài bé sann hāng mi̍h,




第一魚丸仔，通煮魚丸湯，
tē-it hî-uân-á, thang tsú hî-uân thng, 




燒燒啉落喉，滋味通人知。
sio-sio lim lo̍h âu, tsu-bī thong lâng tsai.




第二肉丸仔，欲配飯，
Tē-jī bah-uân-á, beh phuè pn̄g,




滷豆油，予孫的食甲笑bún-bún。
lóo tāu-iû, hōo sun--ê tsia̍h kah tshiò-bún-bún.




第三花枝丸，原料是花枝，
Tē-sann hue-ki-uân, guân-liāu sī hue-ki,




氣味清芳脆閣甜，嘛袂kiap喙齒。
khì-bī tshing-phang tshè koh tinn, mā bē kiap tshuì-khí.




第九課  大頭仔賣點心
Tē-káu khò Tuā-thâu-á bē tiám-sim

大頭仔，大頭仔生後生，唱歌欲唱#Do Re Me#;
Tuā-thâu-á, Tuā-thâu-á senn hāu-senn, tshiùnn-kua beh tshiùnn #Do Re Me#;




#Do Re Me, Do Re Me,#大頭仔賣肉羹；
#Do Re Me, Do Re Me,# Tuā-thâu-á bē bah-kenn;




肉羹，肉羹，結規丸，大頭仔講伊欲賣肉丸；
bah-kenn, bah-kenn, kiat kui uân, Tuā-thâu-á kóng i beh bē bah-uân;




肉丸歹食無人買，大頭仔就去賣碗粿；
bah-uân pháinn-tsia̍h bô lâng bé, Tuā-thâu-á tō khì bē uánn-kué; 




碗粿，碗粿，冷吱吱，大頭仔氣著，賣花枝；
uánn-kué, uánn-kué, líng-ki-ki, Tuā-thâu-á khì--tio̍h, bē hue-ki;




花枝，花枝，真臭臊，大頭仔換來賣米糕；
hue-ki, hue-ki, tsin tshàu-tsho, Tuā-thâu-á uānn lâi bē bí-ko; 




米糕，米糕，燒滾滾，大頭仔講伊欲賣米粉；
bí-ko, bí-ko, sio-kún-kún, Tuā-thâu-á kóng i beh bē bí-hún; 




米粉爛爛傷細碗，大頭仔毋知欲按怎？
bí-hún nuā-nuā siunn sè uánn, Tuā-thâu-á m̄ tsai beh án-tsuánn?

