868 嘉義市中央噴水池

嘉義市中央噴水池
Ka-gī-tshī Tiong-iong Phùn-tsuí-tî

嘉義市的「中央噴水池」可能是臺灣上蓋有政治味的噴水池。
Ka-gī-tshī ê “Tiong-iong Phùn-tsuí-tî” khó-lîng sī Tâi-uân siōng-kài ū tsìng-tī-bī ê phùn-tsuí-tî. 

古早的嘉義城是桃仔形，
Kóo-tsá ê Ka-gī-siânn sī thô-á-hîng, 

噴水池拄好佇桃仔歪尾的所在，
phùn-tsuí-tî tú-hó tī thô-á uai-bué ê sóo-tsāi, 

所以叫做桃仔尾。
sóo-í kiò-tsò thô-á-bué. 

清朝道光年間，
Tshing-tiâu Tō-kong nî-kan, 

臺灣上懸級的武將王得祿修嘉義城，
Tâi-uân siōng kuân-kip ê bú-tsiòng Ông Tik-lo̍k siu Ka-gī-siânn, 

有佇遮起炮台，
ū tī tsia khí phàu-tâi, 

1906年嘉義大地動，
1906 nî Ka-gī tuā tē-tāng, 

動一下城牆佮炮台攏倒去，
tāng --tsi̍t-ē siânn-tshiûnn kah phàu-tâi lóng tó--khì, 

就改做圓環。
tō kái-tsò înn-khuân.

二二八的時陣，
Jī-jī-pat ê sî-tsūn, 

軍隊時常佇遮公開銃殺政治犯，
kun-tuī sî-siông tī tsia kong-khai tshìng-sat tsìng-tī-huān, 

刣雞教猴，
thâi-ke-kà-kâu, 

嚇驚臺灣人，
heh-kiann Tâi-uân-lâng, 

非常恐怖。
hui-siông khióng-pòo. 

到1967年，
Kàu 1967 nî, 

人稱「嘉義媽祖婆」的許世賢做市長，
jîn tshing “Ka-gī Má-tsóo-pô” ê Khóo Sè-hiân tsò tshī-tiúnn, 

佇遮設七彩噴水池，
tī tsia siat tshit-tshái phùn-tsuí-tî, 

水懸二十公尺，
tsuí kuân jī-tsa̍p kong-tshioh, 

有十四種變化，
ū tsa̍p-sì tsióng piàn-huà, 

暗時仔非常好看，
àm-sî-á hui-siông hó-khuànn, 

噴水池煞變做嘉義的新地標，
phùn-tsuí-tî suah piàn-tsò Ka-gī ê sin tē-piau, 

嘛無以前的恐怖氣氛。
mā bô í-tsîng ê khióng-pòo khì-hun.

這馬每年攏有選舉，
Tsit-má muí-nî lóng ū suán-kí, 

選舉的前一暝，
suán-kí ê tsîng tsi̍t mê, 

各候選人就會𤆬大隊人馬來遮造勢，
kok hāu-suán-jîn tō ē tshuā tuā-tuī jîn-má lâi tsia tsō-sè, 

一陣人馬來過就閣換另外一陣的人群，
tsi̍t tīn jîn-má lâi-kuè tō koh uānn līng-guā tsi̍t tīn ê jîn-kûn, 

規暝人聲、炮仔聲pìn-piàng叫，
kui mê lâng-siann, phàu-á-siann pìn-piàng-kiò, 

各候選人又閣是輸人毋輸陣，
kok hāu-suán-jîn iū-koh sī su lâng m̄ su tīn, 

比人頭，
pí lâng-thâu, 

拚聲勢，
piànn siann-sè, 

一隊比一隊較大陣，
tsi̍t tuī pí tsi̍t tuī khah tuā tīn, 

親像是民間咧迎神明，
tshin-tshiūnn sī bîn-kan teh ngiâ sîn-bîng, 

廟裡做鬧熱，
biō--lí tsò lāu-jia̍t, 

有夠趣味，
ū-kàu tshù-bī, 

有夠出名，
ū-kàu tshut-miâ, 

嘛變做嘉義的一个奇景。
mā piàn-tsò Ka-gī ê tsi̍t ê kî-kíng. 

噴水池就近嘛有真濟觀光的好所在，
Phùn-tsuí-tî tsiū-kīn mā ū tsin tsē kuan-kong ê hó sóo-tsāi, 

親像蘭潭、嘉邑城隍廟、仁武宮、蘇周連宗祠、紅毛井、鐵道藝術村、交趾陶館、嘉義公園、射日塔、北門車站……等等，
tshin-tshiūnn Lân-thâm, Ka-ip Sîng-hông-biō, Jîn-bú-kiong, Soo Tsiu-liân Tsong-sû, Âng-mn̂g-tsénn, Thih-tō Gē-su̍t-tshun, Ka-tsí-thô-kuán, Ka-gī Kong-hn̂g, Siā-ji̍t-thah, Pak-mn̂g tshia-tsām…… tíng-tíng, 

因為交通利便，
in-uī kau-thong lī-piān, 

順紲去遐遊賞光景嘛是真好的行程。
sūn-suà khì hia iû-siúnn kong-kíng mā sī tsin hó ê hîng-tîng.

