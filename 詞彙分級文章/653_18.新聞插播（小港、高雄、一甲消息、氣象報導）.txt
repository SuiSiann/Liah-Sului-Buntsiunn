653 18.新聞插播（小港、高雄、一甲消息、氣象報導）

新聞插播（小港、高雄、一甲消息、氣象報導）
Sin-bûn tshah-pòo (Sió-káng, Ko-hiông, Tsi̍t kah siau-sit, khì-siōng pò-tō)




新聞插播，
Sin-bûn tshah-pòo, 

本台的特派記者恆春仔獨家採訪，
pún tâi ê ti̍k-phài kì-tsiá Hîng-tshun-á to̍k-ka tshái-hóng, 

烏白來消息
oo-pe̍h-lâi siau-sit




小港的消息，
Sió-káng ê siau-sit, 

小港機場今仔日發生一件暴力的事件，
Sió-káng ki-tiûnn kin-á-ji̍t huat-sing tsi̍t kiānn pō-li̍k ê sū-kiānn, 

一位空中小姐呢，
tsi̍t uī khong-tiong sió-tsiá --neh,

被人舂出去窗仔外，
pī lâng tsing tshut-khì thang-á-guā, 

人佇咧旗津外海抾著。
lâng tī-leh Kî-tin guā-hái khioh--tio̍h. 

根據小港航警局的警察講呢，
Kin-kì Sió-káng hâng-kíng-kio̍k ê kíng-tshat kóng --neh, 

結婚兩冬的翁仔某，
kiat-hun nn̄g tang ê ang-á-bóo, 

春桃仔佮瘦猴仔，
Tshun-thô-á kah Sán-kâu-á, 

為著慶祝結婚兩週年，
uī-tio̍h khìng-tsiok kiat-hun nn̄g tsiu-nî, 

特別相招去國外𨑨迌，
ti̍k-pia̍t sio-tsio khì kok-guā tshit-thô, 

因為兩人呢毋捌坐過飛機，
in-uī nn̄g lâng --neh m̄ bat tsē-kuè hui-ki, 

煞毋知位欲按怎坐，
suah m̄ tsai uī beh án-nuá tsē, 

春桃仔就問空中小姐。
Tshun-thô-á tō mn̄g khong-tiong sió-tsiá.

因為呢飛機頂的人真濟，
In-uī --neh hui-ki-tíng ê lâng tsin tsē, 

空中小姐提著機票，
khong-tiong sió-tsiá the̍h tio̍h ki-phiò, 

就兇兇狂狂講：
tiō hiong-hiong-kông-kông kóng: 

「謼，二八號#C、D#喔」，
“Hooh, lī-peh hō #C, D# --ooh”, 

就共春桃仔講：
tō kā Tshun-thô-á kóng: 

「啊恁翁#C#(死)佇遐啦，你是#D#(豬)，你坐遮。」
“Ah lín ang #C# (sí) tī hia --lah, lí sī #D# (ti), lí tsē tsia.” 

啊春桃仔上慼人罵伊豬，
Ah Tshun-thô-á siōng tsheh lâng mē i ti,

受氣呢，
siū-khì --neh, 

煞將空中小姐一拳舂出去窗仔外。
suah tsiong khong-tiong sió-tsiá tsi̍t kûn tsing tshut-khì thang-á-guā.




好佳哉被旗津外海作業的船隻抾著，
Hó-ka-tsài pī Kî-tin guā-hái tsok-gia̍p ê tsûn-tsiah khioh--tio̍h, 

無就不堪設想囉，
bô tō put-kham siat-sióng --looh, 

此事由咱的小港航警局處理當中。
tshú sū iû lán ê Sió-káng hâng-kíng-kio̍k tshú-lí tang-tiong.




高雄消息，
Ko-hiông siau-sit, 

世界越野車比賽呢，
sè-kài ua̍t-iá-tshia pí-sài --neh, 

將選定佇咧高雄市做為比賽的場地，
tsiòng suán-tīng tī-leh Ko-hiông-tshī tsò-uî pí-sài ê tiûnn-tē, 

根據世界越野車聯盟的主席呢#伯偉司#，
kin-kì sè-kài ua̍t-iá-tshia liân-bîng ê tsú-si̍k --neh #伯偉司#, 

跋袂死的講呢，
pua̍h bē sí --ê kóng --neh, 

高雄市的路面呢，
Ko-hiông tshī ê lōo-bīn --neh, 

攏是窟仔、鐵枋，
lóng sī khut-á, thih-pang, 

又閣四界佇咧挖路，
iū-koh sì-kè tī-leh óo lōo, 

真適合這个越野車的比賽，
tsin sik-ha̍p tsit ê ua̍t-iá-tshia ê pí-sài, 

這个越野車的比賽呢，
tsit ê ua̍t-iá-tshia ê pí-sài --neh, 

佇最近呢，
tī tsuè-kīn --neh, 

會宣佈比賽的時間。
ē suan-pòo pí-sài ê sî-kan.




鳳山青年路消息，
Hōng-suann tshing-liân-lōo siau-sit, 

蹛佇咧鳳山青年路外號塗豆仁的阿仁仔呢，
tuà tī-leh Hōng-suann tshing-liân-lōo guā-hō thôo-tāu-jîn ê A-lîn-á --neh, 

最近佇咧學聲樂，
tsuè-kīn tī-leh o̍h siann-ga̍k, 

所謂的聲樂就是彼个喔soo mi喔，
sóo-uī ê siann-ga̍k tō sī hit ê ooh soo mi ooh, 

由於咱阿仁仔呢練聲樂真認真，
iû-î lán A-lîn-á --neh liān siann-ga̍k tsin līn-tsin, 

早也練，
tsá ā liān, 

暗也練，
àm ā liān, 

所以呢佇昨昏透早，
sóo-í --neh tī tsa-hng thàu-tsá, 

in厝邊寫一支字條仔予阿仁仔，
in tshù-pinn siá tsi̍t ki jī-tiâu-á hōo A-lîn-á, 

彼字條仔是按呢寫：
he jī-tiâu-á sī án-ne siá: 

「阿仁先生你好，
“A-jîn sian-sinn lí hó, 

這幾工聽著你的歌聲，
tsit kuí kang thiann-tio̍h lí ê kua-siann, 

想欲共你苦勸，
siūnn-beh kā lí khóo-khǹg, 

人死不能復生，
lâng sí put-lîng ho̍k sing, 

希望你毋通傷過悲傷，
hi-bāng lí m̄-thang siunn kuè pi-siong, 

逐工哭，
ta̍k kang khàu, 

對身體無好，
tuì sin-thé bô hó, 

希望你會當節哀。」
hi-bāng lí ē-tàng tsiat ai.” 

就按呢，
Tō án-ne, 

阿仁仔放棄學聲樂喔。
A-lîn-á hòng-khì o̍h siann-ga̍k --ooh.




一甲消息，
It-kah siau-sit, 

一甲新開的食免驚大餐廳，
It-kah sin khui ê Tsia̍h-bián-kiann tuā tshan-thiann, 

推出了#299#食甲飽，
thui-tshut liáu #299# tsia̍h kah pá, 

食甲脹，
tsia̍h kah tiùnn, 

食甲死，
tsia̍h kah sí, 

這个專案呢一推出，
tsit ê tsuan-àn --neh tsi̍t tshui-tshut, 

就造成了轟動，
tō tsō-sîng liáu hong-tōng, 

佇今仔日中晝呢，
tī kin-á-ji̍t tiong-tàu --neh, 

就有幾若个人客，
tō ū kuí-nā ê lâng-kheh, 

食倒塗跤peh袂起來，
tsia̍h tó thôo-kha peh bē khí-lâi, 

閣有人一直喝講
koh ū lâng it-ti̍t huah kóng 

「莫共我動啦，
“Mài kā guá tāng --lah, 

我若動一下強欲曲去。」
guá nā tāng --tsi̍t-ē kiōng-beh khiau--khì.” 

閣有一个人，
Koh ū tsi̍t ê lâng, 

食甲嚨喉空強欲滇出來，
tsia̍h kah nâ-âu-khang kiōng-beh tīnn --tshut-lâi, 

十分的厲害。
tsa̍p hun ê lī-hāi. 

以上是咱食免驚大餐廳頭家阿東提供予恆春仔知影。
Í-siōng sī lán Tsia̍h-bián-kiann tuā tshan-thiann thâu-ke A-tong thê-kiong hōo Hîng-tshun-á tsai-iánn.




氣象報告，
Khì-siōng pò-kò, 

因為最近的景氣無蓋好，
in-uī tsuè-kīn ê kíng-khì bô kài hó, 

而且股票的指數呢無上升的可能，
lî-tshiánn kóo-phiò ê tsí-sòo --neh bô siōng-sing ê khó-lîng, 

所以最近攏是烏暗天，
sóo-í tsuè-kīn lóng sī oo-àm-thinn, 

也有可能會落雨，
iā ū khó-lîng ē lo̍h-hōo, 

所以出門的聽眾朋友呢，
sóo-í tshut-mn̂g ê thiann-tsiòng pîng-iú --neh, 

毋通袂記得紮雨幔、雨傘。
m̄-thang bē-kì-lit tsah hōo-mua, hōo-suànn.




以上是咱番薯之聲本部獨家所提供，
Í-siōng sī lán han-tsî-tsi-siann pún pōo to̍k-ka sóo thê-kiong, 

由本台特派記者恆春仔為恁採訪，
iû pún tâi ti̍k-phài kì-tsiá Hîng-tshun-á uī lín tshái-hóng, 

烏白來新聞多謝收聽。
oo-pe̍h-lâi sin-bûn to-siā siu-thiann.

