436 烏玫瑰

烏玫瑰
Oo muî-kuì




炎熱的金色太陽白色的雺霧
Iām-jua̍h ê kim-sik thài-iông pe̍h-sik ê bông-bū

逼阮流浪的孤女異鄉半沉浮
Pik gún liû-lōng ê koo lí ī-hiong puànn tîm-phû

可恨的男性假仁慈迎新又棄舊
Khó-hūn ê lâm-sìng ké lîn-tsû gîng sin iū khì kū

啥人了解我心事
Siánn-lâng liáu-kái guá sim-sū

啥知花謝含淚珠
Siánn tsai hue siā hâm luī-tsu

因何女性命如此偏偏歹遭遇
In-hô lú-sìng miā jû-tshú phian-phian pháinn tso-gū

多刺的烏色玫瑰受盡了霜雪
To tshì ê oo-sik muî-kuì siū tsīn liáu sng-seh

可恨男性愛採花害阮遮狼狽
Khó-hūn lâm-sìng ài tshái-hue hāi gún tsiah liông-puē

雖然阮毋是好賢妻也毋是母夜叉
Sui-jiân gún m̄ sī hó hiân tshe iā m̄ sī bú-iā-tshe 

按怎心肝遐爾硬無情無義來反背
Án-tsuánn sim-kuann hiah-nī ngē bô-tsîng bô gī lâi huán-puē

逼阮淪落烏社會罪惡叫你賠
Pik gún lûn-lo̍h oo-siā-huē tsuē-ok kiò lí puê

無情的環境逼阮踏入烏暗路
Bô-tsîng ê khuân-kíng pik gún ta̍h ji̍p oo-àm lōo 

自恨紅顏多薄命目屎像落雨
Tsū hūn âng-gân to po̍k bīng ba̍k-sái tshiūnn lo̍h-hōo

反悔阮當初來墮落才著受痛苦
Huán-hué gún tong-tshoo lâi tuī-lo̍h tsiah tio̍h siū thòng-khóo

跳出烏暗的江湖毋願耽誤好前途
Thiàu tshut oo-àm ê kang-ôo m̄-guān tam-gōo hó tsiân-tôo

安份守己願食苦行著光明路
An-hūn-siú-kí guān tsia̍h-khóo kiânn tio̍h kong-bîng lōo

